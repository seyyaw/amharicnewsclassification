የኢትዮጵያ ባንኮች ስፖርት ማኅበር በኢትዮጵያ ንግድ ባንክ ሥር እንዲሆን የተላለፈውን ውሳኔ ተከትሎ፣ በስፖርት ማኅበሩ በተለያየ የሥራ ዘርፍ በቋሚ ሠራተኝነት ሲያገለግሉ የቆዩ ሠራተኞች  ያለ በቂ ምክንያት እንድንሰናበት ተደረግን አሉ፡፡ ስፖርት ማኅበሩን በባለቤትነት የተረከበው ንግድ ባንክ በበኩሉ፣ ጉዳዩ በሕግ ተይዟል ይላል፡፡

የኢትዮጵያ ባንኮች ስፖርት ማህበር በተለያየ የሥራ ዘርፍ በቋሚ ሠራተኛ ስናገለግል ቆይተን፣ የስፖርት ማኅበሩ ለንግድ ባንክ ተላልፎ ሲሰጥ ‹‹አትፈለጉም›› ተባልን የሚሉት አቶ ጥጋቡ ትኩበት፣ አቶ ትእዛዙ አሰፋና አቶ ሀብቴ ወልዴ ናቸው፡፡

ሕግና መንግሥት ባለበት ያለ በቂ ምክንያት ከሥራ ገበታችን እንድንሰናበት ተደርገናል የሚሉት የስፖርት ማኅበሩ ሠራተኞች ለሪፖርተር እንደገለጹት፣ መስከረም 19 ቀን 2003 ዓ.ም. የኢትዮጵያ ባንኮች ስፖርት ማኅበር፣ ማኅበረተኞች ጠቅላላ ጉባዔ አካሒደው የስፖርት ማኅበሩ ባለመብትነት ከኦክቶበር 1ቀን 2010 (መስከረም 21 ቀን 2003 ዓ.ም) ጀምሮ በኢትዮጵያ ንግድ ባንክ ስር እንዲሆንና እንዲተዳደር ሲወስን፣ የኢትዮጵያ ንግድ ባንክ የስፖርት ማኅበሩን መብትና ግዴታ ተረክቦ ለስፖርት ማኅበር ዓላማ ብቻ እንዲያውል፣ ዓላማውን እንዲያስቀጥልና እንዲያስረክብ ወስኗል፡፡

ሠራተኞቹ፣ የስፖርት ማኅበሩ የሥራ አስኪያጅ ኮሚቴ የስፖርት ማኅበሩን ሀብትና ንብረት በዝርዝር በመቁጠር ለኢትዮጵያ ንግድ ባንክ እንዳስረከበ፣ ንግድ ባንክም በተጠቀሰው የርክክብ ሒደት ተስማምቶ ማኅበሩን ከተረከበ በኋላ ግን ‹‹ሦስታችንን››እንደማይፈልገን ገለጸልን ብለዋል፡፡

አያይዘውም፣ የስፖርት ማኅበሩ በኢትዮጵያ ንግድ ባንክ ስር ከተጠቃለለ በኋላ ጉዳያችንን በሚመለከት ለኢትዮጵያ ብሔራዊ ባንክ ዋና ገዥ ለአቶ ተክለወልድ አጥናፉ ጥቅምት 22 ቀን 2003 ዓ.ም. በደብዳቤ ጠይቀን የስፖርት ማኅበሩ ከነሙሉ የሰው ኃይሉና ንብረቱ ጋር ለኢትዮጵያ ንግድ ባንክ መተላለፉን እንደነገሯቸው ጠቅሰዋል፡፡

ቅሬታ አቅራቢዎቹ፣ የስፖርት ማኅበሩ ሕጋዊና ቋሚ ሠራተኞች ስለመሆናችንና የስፖርት ማኅበሩን በባለቤትነት የተረከበው የኢትዮጵያ ንግድ ባንክ እነርሱንም ተረክቦ ወደ ምድብ ሥራቸው የሚመለሱበት ሁኔታ እንዲያመቻችላቸው ጠይቀው መልስ እንዳላገኙ ገልጸዋል፡፡

ማኅበሩ በኢትዮጵያ ንግድ ባንክ ስር ከሆነ በኋላ፣ የስፖርት ክለቡ ምክትል የበላይ ጠባቂ  አቶ ሀብቱ ድምጸ፣ ‹‹የኢትዮጵያ ባንኮች ስፖርት ማኅበር ፈርሷል፡፡ የኢትዮጵያ ንግድ ባንክ የስፖርት ማኅበር ተቀጥራችሁ ማገልገላችሁን ስለገለጻችሁ፣  ከፈረሰው ክለብ ወይም ማኅበር ጋር የነበረውን የሥራ ውል ግንኙት ለማጣራት ተሞክሯል፡፡ በተደረገው ማጣራት ከፈረሰው ክለብ ጋር የሥራ ግንኙነት ወይም የተደረጉ የሥራ ውል የሚያስረዳ አንዳችም ሕጋዊ ማስረጃ ማግኘት አልተቻለም›› የሚል መልስ እንደገለጹላቸው ያስረዳሉ፡፡

ጉዳዩን በሕግ አግባብ ለማስፈጸም በሒደት ላይ መሆናቸውን የሚገልጹት እነዚሁ ሠራተኞች፣ ምክትል የበላይ ጠባቂው የሰጧቸውን መልስ በመያዝ ታኅሣሥ 12 ቀን 2003 ዓ.ም. በልደታ ክፍለ ከተማ ፖሊስ መምርያ፣ ለተክለ ሃይማኖት አካባቢ ፖሊስ ጣቢያ ባመለከቱት መሠረት፣ ጣቢያው ቀደም ሲል የስፖርት ማህበሩን በባለቤትነት ከሚያስተዳድረው አንዱ ለነበረው ለኢትዮጵያ ብሔራዊ ባንክ  በተጻፈ ደብዳቤ ለባንኩ ሁለት ጥያቄዎችን አቅርቦ ያገኘው መልስ፣ ‹‹መስከረም 19 ቀን 2003 ዓ.ም የኢትዮጵያ ባንኮች ስፖርት ማኅበር ባለመብትነት እ.ኤ.አ ከኦክቶበር 1/2010 ጀምሮ ከኢትዮጵያ ብሔራዊ ባንክ ስር መሆኑ ቀርቶ፣ በኢትዮጵያ ንግድ ባንክ ሥር እንዲሆንና እንዲተዳደር ተወስኖ ስፖርት ማኅበሩም ተጠሪነቱ ለኢትዮጵያ ንግድ ባንክ ተላልፏል›› ብሎ፣ በተራ ቁጥር ሁለት ደግሞ ሦስቱን ሠራተኞች በሚመለከት፣ የኢትዮጵያ ብሔራዊ ባንክ የስፖርት ማኅበሩን ሀብትና ንብረት በዝርዝር ቆጥሮ ለኢትዮጵያ ንግድ ባንክ እንዲያስረክብ፣ በውሳኔው መሠረት የኢትዮጵያ ብሔራዊ ባንክ ጥቅምት 3 ቀን 2003 ዓ.ም. የእነዚህን የግል ተበዳዮች ማህደር ጨምሮ የስፖርት ማኅበሩን ዶክመንቶች በሙሉ ለኢትዮጵያ ንግድ ባንክ ያስተላለፈ በመሆኑ፣ በአሁኑ ወቅት እነዚህ ዶክመንቶች የሚገኙት በኢትዮጵያ ንግድ ባንክ እጅ እንደሚገኝ  በማረጋገጥ ማስረጃ እንደሰጣቸው ያስረዳሉ፡፡

ስለጉዳዩ በስልክ አግኝተን ያነጋገርናቸው የኢትዮጵያ ንግድ ባንክ ክለብ ምክትል የበላይ ጠባቂ አቶ ሀብቱ፣ ‹‹የሰዎቹ ጉዳይ በሕግ እየታየ በመሆኑ ሕግ በያዘው ጉዳይ ላይ መግለጫ መስጠት አግባብነት ስለሌለው የምሰጠው ማብራርያ የለም፤›› ብለዋል፡፡
