የአዳማ ከነማ እግር ኳስ ቡድን አዲግራት ላይ ከትራንስ ኢትዮጵያ ጋር የነበረው 11ኛ ሳምንት የፕሪምየር ሊግ ጨዋታ አጠናቅቆ በመመለስ ላይ አሳዛኙን እጣ ፈንታ አስተናግዷል፡፡ ቡድኑን ይዞ ከአዲግራት ወደ መቀሌ የተንቀሳቀሰው አውቶብስ በ2ለ0 አሸናፊነት አንገቱን ቀና አድርጎ ከተማይቱንና ሕዝቧን ተሰናብቶ በሰላም መጓዝ የቻለው 20 ኪሎ ሜትር ያህል ብቻ ነበር፡፡ ያልተጠበቀውና አሳዛኙን እጣ ፈንታ ከአዲግራት በ20 ኪሎ ሜትር ርቀት ላይ እምትገኘው ዕዳጋ ሓሙስ ላይ ቡድኑ የተሳፈረበት አውቶብስ በደረሰበት ድንገተኛ የመገልበጥ አደጋ የተጫዋቾቹ ደስታ በአፍታ በእንባና ዋይታ እንዲጠናቀቅ አድርጎታል፡፡ በአደጋው የቡድን መሪው አቶ መሐመድ ኤሌሞና በቡድኑ ውስጥ ግራ ተመላላሽ ቦታ ላይ 7 ቁጥር ለብሶ የሚጫወተው ደረጀ ኃይሉ በሞት ሲለዩ፣ ከ9 በላይ ተጫዋቾች ደግሞ ከቀላል እስከ ከባድ ጉዳት ደርሶባቸዋል፡፡

ከቡድኑ በሞት የተለዩት የአቶ መሐመድ ኤሌሞና ደረጀ ኃይሉ አስክሬን ከትናንት በስቲያ ከመቀሌ ወደ አዲስ አበባ ከዚያም ወደ አዳማና ሐዋሳ ተጓጉዞ የሟቾቹ ቤተሰቦችና ወዳጆቻቸው በተገኙበት አቶ ኤሌሞ በአዳማ፣ ደረጀ ኃይሉ ደግሞ በሐዋሳ  ትናንት ማክሰኞ ታሕሣሥ 26 ቀን 2003 ዓ.ም የቀብር ሥነ ሥርዓታቸው ተፈጽሟል፡፡

ከቀላል እስከ ከባድ ጉዳት የደረሰባቸው የተቀሩት የቡድኑ ተጫዋቾች ተነሥተው ወደ አዲግራት ሆስፒታል ተወስደው ሕክምና ተደርጎላቸው በትናንትናው እለት አዲስ አበባ ገብተዋል፡፡ የክለቡ ምክትል ፕሬዚዳንት አቶ ገዛኸኝ ለማ ለሪፖርተር እንደገለጹት፣ ከባድ ጉዳት የደረሰባቸው ተጫዋቾች በአዲስ አበባ ባልቻ ሆስፒታል እንዲተኙ ሲደረግ፣ ቀላል ጉዳት የደረሰባቸው ግን ወደ አዳማ እንዲሔዱና አስፈላጊውን የሕክምና ክትትል እንዲያደርጉ መደረጉን ገልጸዋል፡፡

ከአደጋው ጋር በተገናኘ ከባድ ጉዳት ከደረሰባቸው ተጫዋቾች ውስጥ በአገር ውስጥ ሕክምና ሊድኑ የማይችሉ ቢኖሩ ስንል ላቀረብንላቸው ጥያቄ ኃላፊው፣ ክለቡ አቅሙ የፈቀደውን ያደርጋል ሲሉ አክለዋል፡፡

በማያያዝም በደረሰው አደጋ ጥልቅ ሐዘን የተሰማው የአዳማ ከነማ እግር ኳስ ክለብ፣ ለሟቾቹ ቤተሰቦች ለእያንዳንዳቸው 25 ሺሕ ብር፣ ቀላልና ከባድ ጉዳት ለደረሰባቸው ተጫዋቾች ደግሞ ለእያንዳንዳቸው የ4 ሺህ ብር መጽናኛ እንዲሰጣቸው፣ ይህም ተጎጂዎቹ ወደ ቤተሰቦቻቸው ሔደው ማገገም እንፈልጋለን ቢሉ እንዳይቸገሩ በማሰብ እንደሆነ ምክትል ፕሬዚዳንቱ አስረድተዋል፡፡

በሐዋሳ ከተማ በተለምዶ ስሙ ኮረም ሰፈር ከአብሮ አደጎቹ ሽመልስ በቀለና ከሌሎችም ጋር እግር ኳስን በኮረም ሜዳ እየተጫወተ ማደጉ የሚነገርለት ደረጀ ኃይሉ፣ አዳማ ከነማን በተቀላቀለበት 2002 የውድድር ዓመት አንድ ጨዋታ ብቻ ሲያልፈው በተቀረው ግን ሙሉ ዘጠና ደቂቃ ተላልፎ የተጫወተና በግራና ቀኝ ተመላላሽ ስፍራ ላይ የአሰልጣኙ የመጀመርያ ተመራጭ ነበር፡፡ በ2003 የውድድር ዓመትም ቢሆን ሕይወቱ እስካለፈበት እለት ድረስ የቡድኑ ቋሚ ተሰላፊ ነበር፡፡

በሌላ በኩል ‹‹ፕሪምየር ሊግ›› በሚል መጠርያ ከ1990 ዓ.ም. ጀምሮ ቡድኖች የኢትዮጵያ ከአገሪቱ አንዱ ከተማ ወደ ሌላው ከተማ ተጓጉዘው ሲጫወቱ የቆዩት በአብዛኛው በየብስ ትራንስፖርት ነው፡፡ ይህም ተጫዋቾች በሚያደርጉት ረዥም ጉዞ አቅማቸውን ጨርሰው ቦታው ስለሚደርሱ የሚጠበቅባቸውን እንዳይወጡ አድርጓል በሚል፣ የውድድሩ ፎርማት ሲተች ቆይቷል፡፡ ምክንያቱም የ‹‹ፊፋ›› ሆነ የ‹‹ካፍ›› ሕገ ደንብ ተጫዋቾች በየብስ ትራንስፖርት መጓዝ ካለባቸው ኪሎ ሜትር ላይ በመሆኑ ጭምር ነው፡፡ አሁንም ቢሆን ፌዴሬሽኑ የፕሪምየር ሊጉን የውድድር ፎርማት ሊያጤነው እንደሚገባ የሚናገሩ  አሉ፡፡
