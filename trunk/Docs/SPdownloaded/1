ታላላቅና ታዋቂ አትሌቶች የሕይወትና የውድድር ልምዳቸውን ለታዳጊና ወጣት አትሌቶች የሚያካፍሉበት መድረክ ዛሬ ጥር 4 ቀን 2003 ዓ.ም. በራስ ሆቴል እንደሚካሔድ አዘጋጆቹ አስታወቁ፡፡

የፕሮግራሙ አዘጋጆች ለሪፖርተር እንዳስረዱት፣ በዛሬው የምክክር መድረክ ከታዋቂዎቹ ኢትዮጵያውያን አትሌቶች ደራርቱ ቱሉ፣ ኃይለ ገብረ ሥላሴ፣ ቀነኒሳ በቀለና ሌሎች እንደሚታደሙ ይጠበቃል፡፡

የውይይቱ አጀንዳ ታላላቅና ታዋቂ አትሌቶች ቀደም ሲል ይታወቁበት የነበረው የመተጋገዝ መንፈስ አሁን እየጠፋ መምጣቱ በዋናነት ሲጠቀስ፣ በተለይ ደግሞ በአትሌቶች መካከል ከጊዜ ወደ ጊዜ እየተስፋፋ የመጣውን አለመግባብት እንዲወገድና በመቀራረብ ለአንድ ዓላማ የሚቆሙበትን መድረክ ለማመቻቸት ነው ተብሏል፡፡

የኢትዮጵያ አትሌቲክስ ፌዴሬሽን ተወካዮች ይገኙበታል ተብሎ በሚጠበቀው በዛሬው የአትሌቶች ውይይት፣ ኃይሌ ገብረ ሥላሴና ደራርቱ ቱሉ ቀደም ሲል የነበሩበትን የሕይወትና ውጤታማ የሆኑበትን የውድድር ልምድ ለታዳጊና ወጣት አትሌቶች ያካፍላሉ ተብሎ እንደሚጠበቅም የዚህ ፕሮግራም አዘጋጅና የአትሌቶች ተወካይ ገ/እግዚአብሔር ገ/ማርያም በተለይ ለሪፖርተር ገልጿል፡፡

እንደ አትሌት ገ/እግዚአብሔር፣ ቀደም ባሉት ዓመታት የነበረው የአትሌቲክስ ውጤት በአሁኑ ወቅት ይህን ያህል አጥጋቢ እንዳልሆነ ገልጾ፣ ይህም በተለይ የውጤቱ መሪ ተዋንያን የሆኑት አትሌቶች በመሆናቸው ከሥልጠናው ጀምሮ የሚስተዋለውን ጠንካራና ደካማ ጎን በማንሣት እንዲመክሩበት ለማድረግ ነው ብሏል፡፡

ለአትሌቲክሱ ውጤት ከአትሌቶቹ ያልተናነሰ ሚና እንዳለው የሚታመንበት ሚዲያው አንዱ በመሆኑ፣ ሚዲያ ከአትሌቶቹ ጋር ሊኖረው የሚገባውን ግንኙት ጭምር ለመመልከት እንደሚሞከር አትሌቱ አክሎ አስረድቷል፡፡
