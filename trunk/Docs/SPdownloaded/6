የአየር ኃይል እግር ኳስ ቡድን ከሀሮሚያ ዩኒቨርሲቲ ጋር የነበረበትን የብሔራዊ ሊግ ጨዋታ አከናውኖ ወደ ቢሸፍቱ በመመለስ ላይ እንዳለ ቡድኑ የተሳፈረበት አውቶቡስ በደረሰበት ድንገተኛ የመገልበጥ አደጋ ተጨዋቾች ከቀላል እስከ ከባድ ጉዳት ደርሶባቸዋል፡፡ የኢትዮጵያ እግር ኳስ ፌዴሬሽን የሕዝብ ግንኙነት ኃላፊ አቶ መላኩ አየለ ለሪፖርተር እንደገለጹት፣ ተጫዋቾቹን የጫነው አውቶቡስ አደጋው ያጋጠመው ቁልቢን አልፎ የአዲስ አበባን አቅጣጫ ከያዘ በኋላ ብዙም ሳይርቅ ነው፡፡

በአደጋው ቁጥራቸው እስከ ስምንት የሚደርሱ ተጫዋቾች ከቀላል እስከ ከባድ ጉዳት እንደደረሰባቸው፣ ከባድ ጉዳት ከደረሰባቸው ተጨዋቾች የቡድን መሪው አቶ ሙሉ ባራኪ ይገኙበታል ተብሏል፡፡

ጉዳት የደረሰባቸው ተጫዋቾች በአስበ ተፈሪ ጨለንቆ ሆስፒታል ሕክምና ከተደረገላቸው በኋላ በአየር ኃይል ሔሊኮፕተር ወደ ቢሸፍቱ ሆስፒታል ማምረታቸው ታውቋል፡፡
