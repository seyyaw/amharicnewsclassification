በሱሉልታ ከተማ በተካሔደው 3ኛው የክልሎችና የከተማ አስተዳደር አገር አቋራጭ ውድድር ኦሮሚያ በአራቱም ምድብ አሸናፊ ሆነ፡፡ ባለፈው እሑድ ታኅሣሥ 24 ቀን 2003 ዓ.ም የተካሄደውን ውድድር አስመልክቶ የኢትዮጵያ አትሌቲክስ ፌዴሬሽን ለሪፖርተር በላከው መግለጫ እንዳመለከተው፣ ኦሮሚያ በ8 ኪ.ሜ ሴቶችና በ12 ኪ.ሜ ወንዶች ሲያሸንፉ በ6 ኪ.ሜ ወጣት ወንዶች ሁለተኛ በመሆኑ በቡድን በአራቱም ምድብ አሸናፊ በመሆን የዋንጫ ተሸላሚ ሆኗል፡፡

በ8 ኪ.ሜ አዋቂ ሴቶች 1ኛ በመውጣት የወርቅ ሜዳሊያ ተሸላሚ የሆነችው ሂሒት አጋ ከኦሮሚያ ክልል 28፡39፡49 በሆነ ጊዜ በመግባት ሲሆን፣ 2ኛ በመውጣት የብር ሜዳሊያ ተሸላሚ የሆነችው አልማዝ ነገደ ከኦሮሚያ ክልል 28፡46፡77 በሆነ ሰዓት በመግባት ነው፡፡ 3ኛ በመውጣት የነሐስ ሜዳሊያ ተሸላሚ የሆነችው ደግሞ ብዙአገር አደራ ከአማራ ክል 28፡55፡57 በሆነ ጊዜ በመግባት ነው፡፡

በ12 ኪ.ሜ አዋቂ ወንዶች 1ኛ በመውጣት የወርቅ ሜዳሊያ ተሸላሚ የሆነው ለማ ቢርቢሳ ከኦሮሚያ ክልል 37፡23፡77 በሆነ ጊዜ በመግባት ሲሆን፣ 2ኛ በመውጣት የብር ሜዳሊያ ተሸላሚ የሆነው ክንዴ አጣናው ከአማራ ክልል 37፡32፡05 በሆነ ጊዜ፣ 3ኛ በመውጣት የነሐስ ሜዳሊያ ተሸላሚ የሆነው ደግሞ ሙክታር እንድሪስ ከደቡብ ክልል 37፡38፡83 ጊዜ በመግባት ነው፡፡

በ6 ኪ.ሜ ወጣት ሴቶች 1ኛ በመውጣት የወርቅ ሜዳሊያ ተሸላሚ የሆነችው አፈራ ጉድፋይ ከአዲስ አበባ ከተማ 21፡01፡76 በሆነ ጊዜ ሲሆን፣ 2ኛ በመውጣት የብር ሜዳሊያ ተሸላሚ የሆነችው ቡዜ ድሪባ ከኦሮሚያ ክልል 21፡09፡38 በሆነ ጊዜ 3ኛ በመውጣት የነሐስ ሜዳሊያ ተሸላሚ የሆነችው ሂሩት አለማየሁ ከኦሮሚያ ክልል 21፡09፡70 በሆነ ጊዜ መግባት ነው፡፡

በ8 ኪ.ሜ ወጣት ወንድ 1ኛ በመውጣት የወርቅ ሜዳሊያ ተሸላሚ የሆነው አፀዱ ፀጋዬ ከትግራይ ክልል 24፡24፡77 በሆነ ጊዜ ሲሆን፣፣ 2ኛ በመውጣት የብር ሜዳሊያ ተሸላሚ የሆነው ሰለሞን ዴክሲሳ ከኦሮሚያ ክልል 24፡25፡48 በሆነ ጊዜ ነው፤ 3ኛ በመውጣት የነሐስ ሜዳሊያ ተሸላሚ የሆነው ሹሜ ደቻሳ ከአዲስ አበባ 24፡37፡60 በሆነ ጊዜ በመግባት ነው፡፡

በአራቱም ምድቦች አሸናፊ በመሆን የአራት ዋንጫዎች ተሸላሚ የሆነው ኦሮሚያ ሽልማቱን ከዕለቱ የክብር እንግዳ ከክቡር አቶ አማኑኤል አብርሃም የኢትዮጵያ አትሌቲክስ ፌዴሬሽን አቃቤ ንዋይ እጅ ተቀብሏል፡፡

በሁሉም ምድቦች ከ1ኛ እስከ 6ኛ ለወጡ አትሌቶች በድምሩ  30 ሺሕ ብር  ሽልማት መሰጠቱን ለማወቅ ተችሏል፡፡

በተያያዘ ዜና የኢትዮጵያ አትሌቲክስ ፌዴሬሽን በ14ኛው ጠቅላላ ጉባዔ ላይ ባጸደቃቸው መተዳደሪያ ደንብ እና ልዩ ልዩ መመሪያዎች ላይ ታሕሣሥ 24 ቀን 2003 ዓ.ም ከከተማ መስተዳድርና ከክልሎች ክለባት ተውጣጥተው ከመጡ የሥራ አመራር አባላት ጋር በአዲስ አበባ ከተማ ራስ ሆቴል አዳራሽ የግንዛቤ ማስጨበጫ ውይይት አካሂዷል፡፡ በዚህ ውይይት ከአዲስ አበባ ከተማና ከአራት ክልሎች የተውጣጡ 38 ክለቦችና ከ114 የሚበልጡ አመራሮች ተካፋይ ሆነዋል፡፡ በዚህ የፌዴሬሽኑ መተዳደሪያ ደንብ፣ የክለቦች ማቋቋሚያ፣ የአካላት ሥነ ምግባር፣ የድጋፍና የሽልማት አሰጣጥ፣ የአትሌት ማናጀሮች አሠራር እንዲሁም የአትሌቶች መምረጫና የአሰልጣኞች ደረጃ መስጫ መስፈርት መመሪያዎች ላይ የአንድ ሙሉ ቀን የግንዛቤ ማስጨበጫ ውይይት መካሔዱ ታውቋል፡፡
