የአፍሪካ እግር ኳስ ኮንፌዴሬሽን (ካፍ) የ2009 ሦስት የአፍሪካ ምርጥ ተጫዋቾችን ዝርዝር ይፋ አደረገ፡፡


በኮንፌዴሬሽኑ ድረ ገጽ እንደተመለከተው አይቮሪኮስታዊው ዲዲየር ድሮግባ፤ ጋናዊው ማይክል ኢሴይንና ካሜሮናዊው ሳሙኤል ኤቶ የመጨረሻዎቹ እጩዎች ሆነዋል፡፡ 

ካፍ በ2009 ለአፍሪካ ምርጥ እጩ አድርጎ ሲመርጥ ተጫዋቾቹ አገሮቻቸውን ለአፍሪካና ዓለም ዋንጫ እንዲያልፉ ያደረጉትን ጥረት ግምት ውስጥ በማስገባት እንደሆነ ዘገባው አመልክቷል፡፡ 

የማይበገሩት አንበሶች የፊት መስመር ተጫዋች የሆነው ሳሙኤል ኤቶ እ.ኤ.አ. ከ2003 እስከ 2005 ለሦስት ተከታታይ ዓመታት በማሸነፍ ብቸኛ ሲሆን፣ አይቮሪኮስታዊው ዲዲየር ድሮግባ በበኩሉ በ2006 አሸንፏል፡፡ 

በ2010 የአፍሪካ ዋንጫ የጋና ብሔራዊ ቡድን አባል ቢሆንም፣ በልምምድ ሜዳ በደረሰበት ጉዳት ከጨዋታ ውጭ በመሆን ያሳለፈው ማይክል ኢሴይን የ2009 የአፍሪካ ምርጥ ተጫዋቾች እጩ ዝርዝር ከመጨረሻዎቹ አንዱ ሆኗል፡፡ 

መጋቢት 2/2010 በጋናዋ ከተማ አክራ የመጨረሻው አሸናፊ የሚለይበት ቢሆንም፣ በእንግሊዝ ፕሪምየር ሊግ እየተሳካለት የመጣው ዲዲየር ድሮግባ ለሽልማቱ ቅድመ ግምት እየተሰጠው ይገኛል፡፡