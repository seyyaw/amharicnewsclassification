የኢትዮጵያ ፕሪሚየር ሊግ ሰባተኛ ሳምንት፣ ዛሬ በአዲስ አበባ እና በሰበታ ከተሞች የሚካሄዱት ሁለት ጨዋታዎች የሚጠበቁ ናቸው፡፡

 ሻምፒዮናውን እየመራ ያለው አዲሱ የፕሪሚየር ሊግ ክለብ ደደቢትና የአምናው ሻምፒዮን ቅዱስ ጊዮርጊስ ዛሬ በአዲስ አበባ ስታዲየም የሚያደርጉት ፍልሚያ የብዙዎችን ትኩረት ስቧል፡፡

ሊጉን በ16 ነጥብ የሚመራው ደደቢት፣ ከሐዋሳ ከነማ ጋር አቻ ከመውጣቱ በስተቀር ሽንፈትን ሳያስተናግድ በአምስት ጨዋታዎች የአሸናፊነትን አክሊል ተቀዳጅቷል፡፡ የዛሬውን ጨዋታ ቡድኑ ካሸነፈ ወይም አቻ ከወጣ መሪነቱ በ6 ወይም በ3 ነጥብ ልዩነት መምራቱን ይቀጥላል፡፡ ቢሸነፍም በ7 ግብ ልዩነት ካልተረታ በስተቀር በግብ ክፍያ ብልጫ መሪነቱን እንደያዘ ይቆያል፡፡

ዘንድሮ የጊዮርጊስ ተጫዋቾችን ያሰባሰበው ሰበታ ከነማ ከሜታ አቦ ጋር የሚያደርገው ግጥሚያም የሰበታ ደርቢ ሆኗል፡፡ በቡድኖቹ ደረጃ ላይ የሚያመጣው ለውጥ ባይኖርም ተመልካቹን የሚያረካ ፉክክር ያደርጋሉ ተብሎ ይጠበቃል፡፡

በአዳማ ከተማ አዳማ ከነማ ከሙገር ሲሚንቶ፣ በይርጋለም ከተማ ሲዳማ ቡና ከድሬዳዋ ከነማ፣ በአዲስ አበባ ከተማ መድን ከትራንስ ኢትዮጵያ ግጥሚያቸውን ያደርጋሉ፡፡ ሦስት ተጫዋቾቹን የቀጣው ኢትዮጵያ ቡና ለአፍሪካ ክለቦች ዋንጫ እየተዘጋጀ ካለው ባንኮች ጋር የሚያደርገው ግጥሚያም ትኩረትን የሳበ ነው፡፡ በፕሪሚየር ሊጉ ስድስተኛው ሳምንት ግጥሚያዎች 31 ግቦች ከመረብ ላይ ያረፉ ሲሆን ከፍተኛው ቁጥርም የተመዘገበበት መሆኑ ታውቋል፡፡

ሊጉን አዲሶቹ ደደቢቶች በ16 ነጥብና በ9 ግብ ክፍያ ሲመሩ፣ አዳማ ከነማ በ13 ነጥብና በ4 ግብ ክፍያ፣ ሻምፒዮኖቹ ጊዮርጊሶች በ13 ነጥብ እና በ3 ግብ፣ በግብ ክፍያ ተለያይተው ሁለተኛና ሦስተኛ ደረጃ ላይ ሲገኙ፣ ኢትዮጵያ መድን በ3 ነጥብ ከደረጃው ሰንጠረዥ ግርጌ ላይ ተቀምጧል፡፡