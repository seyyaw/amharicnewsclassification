የኢትዮጵያ ሞተር ስፖርት አሶሴሽን ውስጥ እየተፈጠረ ላለው አለመግባባት ተጠያቂው ቀድሞ በሞተር ስፖርት አሶሴሽን አመራር ላይ የነበሩ ወገኖችና ወቅቱ የፈጠረው የዓለም ኢኮኖሚ ውድቀት ነው ሲል፣ የአሶሴሽኑ ባለድርሻ ነን የሚሉት ተወዳዳሪዎች በበኩላቸው ችግሩ አመራሩ "ከኃላፊነት ውረዱ አንወርድም ነው" ይላሉ፡፡


የኢትዮጵያ ስፖርት አሶሴሽን ሁሌም እንደሚያደርገው የ2002 ዓ.ም. የውድድር ዓመት ከመጀመሩ በፊት ባለፈው ጥቅምት ወር ውስጥ ዓመታዊ ጠቅላላ ጉባኤውን ለማድረግ አባላቱን በጠራበት ወቅት በአመራሩና በተወዳዳሪዎች መካከል አለመግባባት ተፈጥሮ ነበር፡፡ በዚህም እስከ አሁን ድረስ በአሶሴሽኑ አመራር ቦታ ላይ የተወዳዳሪዎች ተወካይ አልተለየም፡፡

የአሶሴሽኑ ሕዝብ ግንኙነት ኃላፊ አቶ ፀጋ ቁምላቸው በዓለም የኢኮኖሚ ውድቀት የተነሳ ተወዳዳሪዎች ቀድሞ በራሳቸው ወጪ ይሸፈኑ የነበሩት የመለዋወጪያ እቃዎች እጥረት በአሶሴሽኑ መሸፈን አለበት በሚልና የቀድሞዎቹ የቦርድ አባላት ተወዳዳሪዎች በማሳደም የተፈጠረ ነው ሲሉ ገልፀው፣ ተቃዋሚዎቹ 7 ነጥቦችን ያካተተ ጥያቄ ማቅረባቸውን ተናግረዋል፡፡

እንደ ሕዝብ ግንኙነቱ የቀድሞዎቹ የቦርድ አባላት ለችግሩ መፈጠር እየተጠቀሙባቸው ከሚገኙት ተወዳዳሪዎች ውስጥ አሶሴሽኑ በዲስፕሊን ምክንያት ላለፈው የውድድር ዓመት እገዳና የገንዘብ ቅጣት አስተላልፎበት በነበረውና በአሁኑ ሰዓት እገዳውና የገንዘብ ቅጣቱ የተነሳለት አቶ ዳዊት ተሾመንና ጥቂት ተወዳዳሪዎችን በማሳደም ጭምር አሶሴሽኑ ሥራውን በአግባቡ እንዳይወጣ ችግር እየፈጠሩ መሆኑን ይናገራሉ፡፡

"ያም ሆኖ" የሚሉት ኃላፊው ችግሩ ባለበት በተጓደሉ የኮሚቴ አባላት ምትክ ከተወዳዳሪዎች ተወካይ ውጭ አሟልቶ የ2002 ዓ.ም. የዓመቱን የውድድር መርሃ ግብር የመጀመሪያው የከተማ ውስጥ የመኪና ውድድር በአዲስ አበባ በታሕሳስ ወር መጨረሻ የሚካሄድ መሆኑን ገልፀዋል፡፡

በተወዳዳሪዎች የተሰየመው አመቻች ኮሚቴ አባልና አሶሴሽኑ በዲሲፕሊን እገዳና የገንዘብ ቅጣት ጥሎባቸው የነበሩት አቶ ዳዊት ተሾመ በበኩላቸው "የኢትዮጵያ ሞተር ስፖርት ተወዳዳሪዎች ፍላጐትና ምኞት ሐገሪቱ በዘርፉ መልካም ስምና ስፖርቱ የሚያድግበትን ከመሻት ውጭ የተለየ ተልዕኮ የለንም፡፡ ይህን እውን ለማድረግ ግን አሶሴሽኑን ጠንካራና ብቃት ያላቸው አመራሮች ሲያስተዳድሩት ነው" ብለዋል፡፡

በአሁኑ ሰዓት አሶሴሽኑን እየመራን ነው የሚሉት ወገኖች ባለፈው ጥቅምት ወር ውስጥ ተደርጐ በነበረው ጠቅላላ ጉባኤ ላይ አመራሩ ብቃት ስለሌለው ስፖርቱንም ማሳደግ ስላልቻሉ በሌሎች እንዲተኩ ተወዳዳሪዎች ጠይቀን ጥያቄው ተቀባይነት ሳያገኝ እስከዛሬ በእንጥልጥል ላይ መሆኑን ተናግረዋል፡፡

"መርጦ ያመጣቸው ተወዳዳሪው ነው፡፡ ይኸው አካል አልሰራችሁልኝም ብሎ ባመነበት ጊዜ የማውረድ መብት አለው" የሚሉት አቶ ዳዊት አሁን እየተፈጠረ ያለው ችግር "ከኃላፊነት ውረዱ አንወርድም ነው" ብለዋል፡፡

"ስፖርቱ እስከ 1997 ዓ.ም. ድረስ በአቶ ዳዊት ዮሐንስ የበላይ ጠባቂነት በነበረበት ወቅት ውጤታማ ነበር፡፡ እሳቸው ከሐገር ለቀው ከተውት ጀምሮ የበላይ ጠባቂ የለውም" የሚሉት አቶ ዳዊት በዚህ የተነሳ የሞተር ስፖርት ውጤት ከጊዜ ወደ ጊዜ እየቀነሰና እየወረደ ነው በማለት ገልፀዋል፡፡

የስፖርቱ ባለቤት የሆኑት ተወዳዳሪዎች ስፖርቱ የበላይ ጠባቂ እንዲኖረውና ይህን ሊያሟሉ የሚችሉ በተለያዩ የመንግሥት ኃላፊነት ላይ የተቀመጡ ወገኖችን ሳይቀር አቅርበን አሁን ያለው አመራር "ችግሩ ባይገባንም" ሐሳቡን ሊቀበለው ፈቃደኛ አለመሆኑን ነው የገለፁት፡፡

እንደ አቶ ዳዊት አመቻች ኮሚቴው የተሰየመበት ምክንያት የአሶሴሽኑ አመራር ስፖርቱን ሊያሳድግ ባለመቻሉ በ2002 የሚደረጉ ውድድሮችን ከዚሁ አመራር ጐን በመሆን ሲያከናውን ከቆየ በኋላ በ2003 ዓ.ም. ግን አመራሩ በሌሎች አመራሮች የሚታጣበትን ለማመቻቸት ሲባል እንደሆነ ገልፀዋል፡፡