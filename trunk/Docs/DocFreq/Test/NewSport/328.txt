21ኛው የክረምት ኦሊምፒክ እየተካሄደ ባለባት የካናዳዋ ከተማ ቫንኮቨር ውስጥ በተከናወነው መደበኛ ስብሰባ፣ ኢትዮጵያዊቷ ወ/ሮ ዳግማዊት ግርማይን የዓለም አቀፉ ኦሊምፒክ ኮሚቴ አባል ሆነው መመረጣቸውን የኢትዮጵያ ኦሊምፒክ ኮሚቴ አስታወቀ፡፡ 

ባለፈው ዓርብ የካቲት 5 ቀን 2002 ዓ.ም. በተካሄደው በዚህ ስብሰባ ላይ የተገኙት ወ/ሮ ዳግማዊት፣ በሕገ ደንቡ መሠረት ቃለ መሃላቸውን በዕለቱ መፈጸማቸውን ለማወቅ ተችሏል፡፡ 

የኢትዮጵያ ኦሊምፒክ ኮሚቴ ዋና ፀሐፊ የሆኑት ወ/ሮ ዳግማዊት፣ ለበርካታ ዓመታት በኢትዮጵያ ኦሊምፒክ ኮሚቴና በኢትዮጵያ ባድሜንተን ፌዴሬሽን ውስጥ አመራር በመስጠት በማገልገል ለአገሪቱ የኦሊምፒክ እንቅስቃሴ መዳበር አስተዋፅኦ በማበርከት ላይ እንደሚገኙ የኦሊምፒክ ኮሚቴው ገል"ል፡፡ 

ከዚህም በተጨማሪ ካለፉት ጥቂት ወራት ጀምሮ የአፍሪካ ብሔራዊ ኦሊምፒክ ኮሚቴዎች ማኅበር የሥራ አስፈፃሚ ቦርድ አባል ሆነው ተመርጠው በማገልገል ላይ ይገኛሉ ሲልም አብራርቷል፡፡ 

"ከክቡር አቶ ይድነቃቸው ተሰማ ቀጥሎ ወ/ሮ ዳግማዊት ግርማይ በዓለም አቀፉ የኦሊምፒክ ኮሚቴ ውስጥ በአመራርነት የገቡ የመጀመሪያዋ ኢትዮጵያዊት ናቸው" ያለው የኢትዮጵያ ኦሊምፒክ ኮሚቴ፣ የዋና ፀሐፊዋ በአባልነት መመረጥ ከዓለም አቀፉ የኦሊምፒክ ኮሚቴ ማኅበር ጋር ኢትዮጵያ ያላትን ግንኙነትና ተጠቃሚነትን ሊያጠናክር እንደሚችል ይታመናል ብሏል፡፡