ክቡር አቶ ይድነቃቸው ተሰማ የምሥራቅና መካከለኛው አፍሪካ አገሮች ደጋግመው የአፍሪካን ዋንጫ እንዲያዘጋጁና ለአፍሪካ ዋንጫ ተሳትፎ ጉልሕ አስተዋፅኦ እንዲያደርጉ ያስቻሉ እንደነበሩ ይታወቃል፡፡ 

ይሁንና ሚ/ር ኢሳ ሐያቱ ከመጡ ወዲህ የምሥራቅና መካከለኛው አፍሪካ አገሮች የአፍሪካ ዋንጫ ማዘጋጀት ቀርቶ በወቅቱ የነበራቸው የእግር ኳስ ደረጃ እየወረደ የጭቅጭቅና የንትርክ አውድማ ሆነዋል ሲሉ በአፍሪካ እግር ኳስ ኮንፌዴሬሽን (ካፍ) በቋሚ አባልነት ለረጅም ዓመታት ያገለገሉና በማገልገልም ላይ የሚገኙ የስፖርት ባለሙያ ይናገራሉ፡፡

እንደሙያተኛው የምሥራቅና መካከለኛው አፍሪካ አገሮች ባብዛኛው የክቡር አቶ ይድነቃቸው ደጋፊ ብቻ ሳይሆኑ የሚያመልኳቸውም ስለነበር አብዛኞቹ የአካባቢው አገሮች ብሔራዊ ፌዴሬሽኖች ከሙስና የፀዳ አቋም እንደነበራቸው ይናገራሉ፡፡ 

ይሁን እንጂ የኮንፌዴሬሽኑን ወንበር ባጋጣሚ የተቆናጠጡት ሚ/ር ሐያቱ ከዚሁ ዞን ሰዎች እንዳይወጡ፣ መረጋጋት እንዳይኖር፣ ጠንክረው እየሰሩ መሆኑ እሙን ነው ይላሉ ሙያተኛው፡፡

በእግር ኳስ ዓለም አመራር በሁሉም አገሮች ተወዳጅነትንና ታማኝነትን ያፈሩት የፊፋው ፕሬዚዳንት ሴፕ ብላተር ጋር ሚ/ር ሐያቱ በገቡት የማያዋጣ ፉክክር ባብዛኛው የአፍሪካ አገሮችን እየጐዳ መሆኑና ሚ/ር ሐያቱም ስፖርቱን ከፖለቲካና ጊዜው ካለፈበት የቅኝ ግዛት ፖለቲካ ጋር በማገናኘት የዓለም አቀፍ ፊፋን ውሳኔ የሚያስተናግዱ ከፊፋ ባለስልጣናት ጋር መልካም ግንኙነትን የሚፈጥሩ ፌዴሬሽኖች የነጮችና የቅኝ ገዥዎች ደጋፊ በማስመሰል የማጥላላት ዘመቻ ያካሂዳሉ፡፡

የዓለም አቀፍ እግር ኳስ ማሕበር (ፊፋ"ን ሕግ የሚያስከብሩ ፌዴሬሽኖች በተለይ ደግሞ እሳቸው ለፊፋ ፕሬዚዳንትነት ተወዳድረው በወደቁበት ወቅት አልመረጡኝም ያሉዋቸውን እንደነ ኡጋንዳ፣ ብሩንዲ፣ ኬንያ፣ ሱዳንና ታንዛኒያ ወዘተ. ብሔራዊ ፌዴሬሽኖቻቸው እንዳይረጋጉ በማድረግ በቀጣይም ፕሬዚዳንቶቻቸው እንዲባረሩ ትልቅ የቤት ሥራ ሲሰሩ የነበሩና ያሉም መሆኑን ሙያተኛው ይናገራሉ፡፡

የኢሳ ሐያቱ አመራር በተለይ የምሥራቅና መካከለኛው አፍሪካ አገሮች ብሔራዊ ፌዴሬሽኖች የፊፋ ፋይናንስ፣ የጐል ፕሮጀክትና የአርቴፊሻል ተርፍ ተጠቃሚ እንዳይሆኑ ፊፋ አንድ ውሳኔ ከወሰነ የውሳኔው ተቃራኒ በመሆን በዚያ መስመር ያልሆኑ ፌዴሬሽኖች እንዲወገዱ ትልቅ ተፅእኖ ያሳድራሉ ይላሉ፡፡ 

ለንግድና ለቁጥጥር እንዳያመቻቸው በብሔራዊ ፌዴሬሽኖች ያልተወከሉ ግለሰቦችን በማምጣት የካፍ ስራ አስፈፃሚ በማድረግና ሲያሻቸው በየቋሚ ኮሚቴው በማስገባት የየሐገሩ ብሔራዊ ፌዴሬሽኖች በካፍ ላይ ሚና እንዳይኖራቸው፣ ለኢሳ ሐያቱ ሳይሆን ለሐገራቸው ታማኝና አገልጋይ የሆኑ ዜጐቻቸው እንዳይመረጡና እንዳይመደቡ የማድረግ ስራ እየሰሩ መሆኑም የአደባባይ ሚስጢር እየሆነ መምጣቱን ሙያተኛው ይገልፃሉ፡፡

በየብሔራዊ ፌዴሬሽኖች በተለይ በምሥራቅና መካከለኛው አፍሪካ አገሮች ፌዴሬሽኖች በመሐል አለመግባባት ከተፈጠረ እነዚሁ አለመግባባቱ ውስጥ የገቡት ወገኖች ለፊፋ አመልክተው ፊፋ ለአንደኛው ወገን ከወሰነ ሚ/ር ሐያቱ ከሌላኛው ወገን በመሆን ችግሩ የየብሔራዊ ፌዴሬሽኖቹ መሆኑ ቀርቶ የካፋና የፊፋ ሆኖ እሳቸው በሚጀምሩት የማያዋጣ እልህ ሐገሮች ተጠቃሚ ሳይሆኑ የቀረበት አጋጣሚ ብዙ ናቸው ይላሉ፡፡

ካፍ የመንግሥታት ወዳጅ፣ ፊፋ ግን በተቃራኒው ያቆመ በማስመሰል ልዩነት መፍጠር እንጂ በተግባር የመንግሥት ወዳጅ ማለት በአንድ አገር መንግሥት ስር የተቋቋመውን ፌዴሬሽን ማገዝና ራሱን እንዲችል ማስደረግ ሲቻል ነው፡፡ ይህንንም በተግባር እያደረገ ያለው በፕሬዚዳንት ብላተር የሚመራው ፊፋ እንደሆነ ሙያተኛው ይናገራሉ፡፡

በሚስተር ኢሳ ሐያቱ የሚተዳደረው ካፍ በአሁኑ ሰዓት ብሔራዊ ፌዴሬሽኖችን ሊያግዝ ቀርቶ ራሱ እንደ ብሔራዊ ፌዴሬሽኖች ከፊፋ እየተደጐመ መሆኑ የሚገልፁት ሙያተኛው በአንድ ተርም 10 ሚሊዮን ዶላር እንደሚደጐም ይናገራሉ፡፡

ይህ ሲታይ ግለሰቡ ለአፍሪካ እግር ኳስ እየጠቀሙ ወይስ እየተጠቀሙበት የሚል ጥያቄ እንደሚያስነሳ ባለሙያው ይጠቁማሉ፡፡ 

የካፍን ቋሚ ኮሚቴዎች ባብዛኛው የሚመሩት እሳቸው እንደሆኑ የሚነገርላቸው ሚስተር ሐያቱ መደበኛ ስብሰባ ሲካሄድ "እሳቸው ተናግረው እሳቸው ወስነው" ከመውጣት በቀር "የማንንም ሐሳብ የማይቀበሉ ናቸው" ይሏቸዋል፡፡

በካፍ የቋሚ ኮሚቴዎች ድርሻ አበል ተቀብሎና አጨብጭቦ መውጣት ስለሚሆን ብዙ የኮሚቴ አባላት በሚስተር ሐያቱ የሚመራውን ስብሰባ ለመሳተፍ ሞራል እያጡ ከመሆኑም በላይ ከቋሚ ኮሚቴነት እየተው የሚወጡ ጥቂት እንዳልሆኑ ሙያተኛው ይናገራሉ፡፡

በ2007 ሱዳን ውስጥ በተደረገው የካፍ ጠቅላላ ጉባኤ ላይ ብሔራዊ ፌዴሬሽኖች እሳቸው ማንንም እንደማይመርጡና ለዚያም ቃል እንዲገቡና ፊርማ እንዲሰባሰብ ማድረጋቸው የቅርብ ጊዜ ትውስታ ሲሆን ሚስተር ሐያቱ የካፍን ወንበር ላለመልቀቅ ምን ያህል እየተንቀሳቀሱ መሆኑ ሙያተኛው ያስረዳሉ፡፡

ለዚህ እንዲጠቅማቸው በካፍ ውስጥ የፈረንሳይኛ ተናጋሪና የእንግሊዝኛ ተናጋሪ የሆኑትን በተለይ ፍራንኮፎኖች "ለእናንተ ስለምሰራ ነው እንግሊዝኛ ተናጋሪ አገሮች የሚቃወሙኝ" በማለት የስፖርት ቤተሰቡን በመከፋፈል ይታወቃሉም ተብሏል፡፡

ከየሐገሪቱ ብሔራዊ ፌዴሬሽኖች ስጦታ እንዲመጣላቸው የእሳቸው ፎቶ ግራፍ በትልቁ እንዲሰቀል እንደሚጠይቁ የሚናገሩት ሙያተኛው እነዚህንና ሌሎችም እንዲሟሉላቸው "ያስገድዳሉ" ይሏቸዋል፡፡

የክቡር አቶ ይድነቃቸው ተሰማን ወንበር በአንድ አጋጣሚ ለያዙት ሚስተር ኢሳ ሐያቱ የመደለያ ስጦታ ለመስጠት ቀርቶ ዴሞክራቲክ በሆነ መንገድ ወንበሩን ለማስመለስ ብቁ ሰዎችን ማፍራት ከኢትዮጵያና መሰል አገሮች እንደሚጠበቅ ሙያተኛው ይጠይቃሉ፡፡ በማስከተልም ከእነዚህ አገሮች የሚገጥማቸው ፈተና እንጂ የመደለያ ስጦታ እንዳልሆነ ያውቃሉ ይላሉ፡፡

ሚስተር ሐያቱ "በአኩራፊነትም ይታወቃሉ" የሚሉት መያተኛው በትምህርታቸው ብዙም ያልገፉና ከቅርብ ጊዜ ወዲህ ግን ከአንድ የሐገራቸው የግል ኮሌጅ የክብር ዶክትሬት እንዳገኙ ይናገራሉ፡፡

ከዚያን ጊዜ ወዲህ "ዶ/ር ሐያቱ ያላሏቸውን ያኮርፋሉ፣ የተማሩ ሰዎች ወደ ካፍ እንዲመጡ አይፈልጉም፡፡ አንዳንዶች በራሳቸው ጥረት ታግለው ነው የሚገቡት" የሚሉት ሙያተኛው ለዚህም በ2007 መጀመሪያ ላይ ካይሮ በተደረገው ጠቅላላ ጉባኤ ምርጫ ወቅት የኮትዲቫር እግር ኳስ ፌዴሬሽን ፕሬዚዳንትና ትልቅ ምሁር ካፍና ፊፋ ላይ እንዳይመረጡ ያደረጉት ዘመቻ ሳይሳካ ቀርቶ ሚ/ር አኖማ 80 ከመቶው በላይ ድምፅ አግኝተው መመረጣቸው ለኢሳ ሐያቱ ራስ ምታት እየሆነ መምጣቱን ይናገራሉ፡፡

ካፍ በኢሳ ሐያቱ አስተዳደር የቤተሰቦች ቤት እየሆነም ይገኛል የሚሉት ሙያተኛው ልጃቸው በካፍ የፕሮሞሽንና ማርኬቲንግ ስራ፣ የፀሐፊያቸው የሚስተር ሙስጠፋ ፋሕሚ ልጅ ደግሞ የሴክሬተሪያቱን እንዲወርሱ ተደርጓል፡፡