የዓለም ማራቶን ክብረወሰን ባለቤት አትሌት ኃይሌ ገ/ሥላሴ ከነገ በስቲያ ዓርብ በዱባይ ማራቶን የራሱን ሰዓት ለማሻሻል ይሮጣል፡፡ ሌላው ኢትዮጵያዊ አትሌት ተስፋዬ ቶላ ለኃይሌ ፈታኝ ይሆናል ተብሎ ይጠበቃል፡፡

ኃይሌ በዱባይ ማራቶን አዲስ የዓለም ክብረወሰን ለማስመዝገብ በተደጋጋሚ ጥሯል፡፡ ይሁንና "አልተሳካለትም" የሚሉት የውድድሩ አዘጋጆች ከነገ በስቲያ በሚደረገው ሩጫ ላይ ነገሮች መልካቸውን ካልቀየሩ በስተቀር አትሌቱ የራሱንና የዓለምን ክብረወሰን ሊያስመዘግብ እንደሚችል እየገለፁ ናቸው፡፡

ኃይሌ በበኩሉ የአዘጋጆቹን ሐሳብ በመጋራት "ክብረወሰን ማስመዝገብ ይቻላል፡፡ ውድድሩ ማራቶን ነው፡፡ በመሐል ብዙ ነገሮች ይፈጠራሉ፡፡ እነዚህና ሌሎችም አስቸጋሪ ሁኔታዎች ከተስተካከሉና በውድድሩ በአሯሯጭነት የሚመደቡት ኃላፊነታቸውን መወጣት ከቻሉ ብቻ ነው" ብሏል፡፡

በሌላ በኩል በርቀቱ 2 ሰዓት 04 ደቂቃ 57 ሴኮንድ ያለው ኬንያዊው ሳሚ ኩሪር እና ሌላው ኢትዮጵያዊ 2 ሰዓት 07 ደቂቃ 05 ሴኮንድ ያለው አትሌት ተስፋዬ ቶላ በዚህ ውድድር መሳተፋቸው ለኃይሌ ፈታኝ እንደሚሆንበት የዓለም አቀፍ አትሌቲክስ ፌዴሬሽኖች ማሕበር (አይ.ኤ.ኤ.ኤፍ) ድረ ገፅ አመልክቷል፡፡