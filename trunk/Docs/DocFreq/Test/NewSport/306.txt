አራት ዓመት እየጠበቀ የሚመጣው የዓለም እግር ኳስ ዋንጫ ዘንድሮ በደቡብ አፍሪካ አስተናጋጅነት ለመካሄድ 184 ቀኖች ይቀሩታል፡፡ መቁጠሪያውም እየቆጠረ ነው፡፡

 አፍሪካ ለመጀመሪያ ጊዜ ስድስት ቡድኖችን ታሳትፋለች፡፡ የተፈቀደላት ኮታ አምስት ቢሆንም ተጨማሪው የተገኘው አፍሪካዊት ሀገር በማስተናገዷ ነው፡፡ 32 ሀገሮች በሚሳተፉበት ውድድር የምድብ እጣ አወጣጥ ሥነ ሥርዓቱ ባለፈው ዓርብ ኅዳር 26 ቀን 2002 ዓ.ም. በኬፕታውን ከተማ በተካሄደውና ባህላዊ ትርዒትን ባካተተው ዝግጅት ወጥቷል፡፡

ዶቼቬሌ በድረ ገጹ እንደዘገበው የቀድሞው የደቡብ አፍሪካ ፕሬዚዳንት ኔልሰን ማንዴላ ሀገራቸው ለአስተናጋጅነት በመብቃቷ የተሰማቸውን ደስታ ሲገልጹ፣ የወቅቱ ፕሬዚዳንት ጃኮብ ዙማ ደግሞ ከስድስቱ የአፍሪካ ሀገሮች አንዱ የዋንጫ ባለቤት እንደሚሆን ተንብየዋል፡፡

የዕጣ አወጣጡ ሥነ-ሥርዓት በሙዚቃ፣ በዳንኪራና የደቡብ አፍሪካን ውበት በሚያሳዩ የቪድዮ ፊልሞች ሲታጀብ፣ ኦስካር ተሸላሚዋ የሆሊወድ ተዋናይ ቻርሊዝ ቴሮን፣ የቀድሞው የእንግሊዝ ብሄራዊ ቡድን አምበል ዴቪድ ቤክሃም፣ ኃይሌ ገብረሥላሴና ሁለት የደቡብ አፍሪካ ስፖርተኞች በተለይ የምሽቱ ከዋክብት ነበሩ፡፡ ከስምንቱ ምድቦች መካከል ብራዚል የምትገኝበት ምድብ ሰባት በጥንካሬው ከወዲሁ የሞት ምድብ የሚል ስያሜ ተሰጥቶታል፡፡ የብራዚል ተጋጣሚ ሆነው የተደለደሉት አገሮች ሰሜን ኮሪያ፣ አይቮሪኮስትና ፖርቱጋል ናቸው፡፡