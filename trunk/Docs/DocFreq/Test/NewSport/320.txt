የኢትዮጵያ አትሌቲክስ ፌዴሬሽን ከወጣቶችና ስፖርት ሚኒስቴር የተላከለትን የመሠረታዊ አሰራር ሂደት ለውጥ ትግበራ የጥናት መመሪያ (ቢፒአር) እንዳልተቀበለው ተሰማ፡፡ ፌዴሬሽኑ ከዓለም አቀፍ አትሌቲክስ ፌዴሬሽኖች ማሕበር (አይ.ኤ.ኤ.ኤፍ) ደንብና ሕግ ጋር የተያያዘ ጥናት እያካሄደ መሆኑን የሪፖርተር ምንጮች ተናግረዋል፡፡ 

የኢፌዴሪ ወጣቶችና ስፖርት ሚኒስቴር የመሠረታዊ አሰራር ሂደት ለውጥ ትግበራን (ቢፒአር) በሚመለከት ዝርዝር የጥናት ደንብ መመሪያ በማዘጋጀት፣ የኢትዮጵያ አትሌቲክስ ፌዴሬሽን በዚህ ዝርዝር የጥናት መመሪያ መሠረት መሠረታዊ የአሰራር ሂደት ለውጥ ጥናቱን እንዲያካሂድ የሚጠይቅ መመሪያ ለፌዴሬሽኑ ቢልክም፣ ብሔራዊ ፌዴሬሽኑ እንዳልተቀበለው ምንጮች ለሪፖርተር ጋዜጣ ተናግረዋል፡፡

የመሠረታዊ አሰራር ሂደት ለውጥ ትግበራ (ቢፒአር) ጥናት እያደረገ የሚገኘው የኢትዮጵያ አትሌቲክስ ፌዴሬሽን፣ የሚኒስቴር መስሪያ ቤቱን የቢፒአር ጥናት መመሪያ ያልተቀበለው በዓለም አቀፍ አትሌቲክ ፌዴሬሽኖች ማሕበር (አይ.ኤ.ኤ.ኤፍ) ደንብና ሕግ መሠረት እያካሄደ መሆኑን በመግለፅ የተላከለትን የጥናት ዝርዝር መመሪያ እንዳልተቀበለው ምንጮቹ አክለው አስረድተዋል፡፡

በወጣቶችና ስፖርት ሚኒስቴር የስፖርት ማስፋፊያ ዳይሬክተር የሆኑት አቶ ኪሮስ ነጋ በስልክ አግኝተናቸው ስለጉዳዩ ማብራሪያ እንዲሰጡን ጠይቀን "ስብሰባ ላይ ነኝ" ብለዋል፡፡

የኢትዮጵያ አትሌቲክስ ፌዴሬሽን ጠቅላላ ጉባኤውን በሶደሬ ባደረገበት ወቅት ለጉባኤው ከተገለፀው ዝርዝር የሥራ ሪፖርት፣ በሚኒስቴር መሥሪያ ቤቱ አማካይነት በአሰላ ግንባታው እየተከናወነ በሚገኘው ጥሩነሽ አካዳሚን በሚመለከትና ሌሎች ዝርዝር አሰራሮች ላይ ከሚኒስቴር መሥሪያ ቤቱ ጋር ብሔራዊ ፌዴሬሽኑ ያልተግባባቸው ጉዳዮች የነበሩ መሆኑን መገለፁ ይታወሳል፡፡