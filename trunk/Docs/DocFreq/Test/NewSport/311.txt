ታዋቂው የጐልፍ ተጫዋች ታይገር ውድስ "ለትዳሩ ታማኝ አይደለም" በሚለው ዘገባ ስፖርተኛው ከስፖንሰሮቹ ጋር ያለውን ግንኙነት እያሻከረው መምጣቱ እየተነገረ ነው፡፡ ዘገባው ለጥቁር የስፖርት ፈርጦች አደገኛ እየሆነ መምጣቱም እየተገለፀ ይገኛል፡፡ 

የዓለማችን ቁጥር አንዱ ሐብታምና የጐልፍ ተጫዋች ታይገር ውድስ ለትዳሩ ታማኝ አለመሆኑን ተከትሎ የስፖርተኛው ስፖንሰሮች ውላቸውን እንደሚያቋርጡ እያስጠነቀቁ ናቸው፡፡

ከስፖንሰሮቹ ጂሌት የተሰኘው ካምፓኒ ውሉን ማቋረጡን በይፋ ሲያሳውቅ ሌሎችም በርካታ ካምፓኒዎች ተመሳሳይ እርምጃ ለመውሰድ ጉዳዩን እያጤኑት እንደሚገኙ ዘገባው አመልክቷል፡፡

በጉዳዩ ብስጭት የገባው ታይገር ውድስ ከሁለት ሳምንት በፊት ውድ መኪናውን በማሽከርከር ላይ እያለ ከቆመ ነገር ጋር ማጋጨቱ ፖሊስ ማረጋገጡንና ተጨማሪ ምርመራ እያደረገ እንደሚገኝ ተገልጿል፡፡

በ1980ዎቹ መጨረሻ ኦጂ ሲምሶን የአሜሪካ ጥቁር እግር ኳስ ተጫዋች የነበረው ሚስቱን ገድሏል በሚል ወንጀል ክስ ተመስርቶበት ዘብጥያ ወርዶ ሳለ ወንጀሉን እንዳልፈፀመ ተረጋግጦ ነፃ መውጣቱና የዓለም የከባድ ሚዛን ሻምፒዮና የነበረው ማይክ ታይሰን ሴት ልጅ ደፍረሃል የሚል ክስ ተመስርቶበት ለእስር መዳረጉና በአሁኑ ሰዓት በገንዘብ እጦት ላይ መገኘቱ ይታወቃል፡፡

ድርጊቱ የጥቁሮችን ፈርጥነት በዓለም የስፖርትና ሌሎችም መስኮች ለማኮሰስ በሚመስል አኳኋን ከላይ የተጠቀሱት ታዋቂ ስፖርተኞች የምዕራቡ ሚዲያ ሰለባ እየሆኑ ነው፡፡