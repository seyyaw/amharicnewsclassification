በጨዋታዎች ላይ የተቆጠሩ ከፍተኛ ጐሎችን በተመለከተ ያገኘናቸው መረጃዎች እንደሚያስረዱት እ.ኤ.አ በ1963፣ ግብፅና ናይጄሪያ ያደረጉት ጨዋታ 9 ጐሎች ያስተናገደና ከፍተኛው ሆኖ የተመዘገበ ነው፡፡

በጨዋታው ግብፅ 6 ስታስቆጥር ናይጄሪያ 3 አስቆጥራለች፡፡ ጋና በማሊ ላይ የተዘጋጀው የአፍሪካ ዋንጫ ብቸኛው ሲሆን በአንድ ጨዋታ 9 ጐሎች የተስተናገዱበት ሆኖ አልፏል፡፡ 8 ጐሎች የተቆጠሩባቸው በሦስት የአፍሪካ ዋንጫ ዝግጅቶች ተስተናግደዋል፡፡

በቡርኪናፋሶ የተካሄደው (1998 እ.ኤ.አ) የአፍሪካ ዋንጫ አዘጋጅዋ ቡርኪናፋሶና ዴሞክራቲክ ሪፐብሊክ ኮንጐ 4 አቻ የተለያዩበት ሲሆን፣ በዚህ ጨዋታ ዴሞክራቲክ ኮንጐ በአራት ደቂቃዎች ውስጥ 4 ጐሎችን በማስቆጠር አቻ ተለያይታለች፡፡ በተመሳሳይ መልኩ ከትናንት በስቲያ ሰኞ ዕለት በተካሄደው የአንጐላና የማሊ ጨዋታ በእኩል የግብ ክፍያ ተደምድሟል፡፡

አዘጋጅዋ አገር አንጐላ 4ለ0 እየመራች ጨዋታው ሊጠናቀቅ ጥቂት ደቂቃዎች በቀሩበት ወቅት የማሊ ብሔራዊ ቡድን በተከታታይ 4 ጐሎችን አስቆጥሮ ነጥብ ተጋርቶ መውጣቱ ከላይ የተጠቀሱት ጨዋታዎች እንድናስታወስ ያስገድዱናል፡፡

ሌላኛው 8 ጐሎችን ያስተናገደው ጨዋታ ከ6 ዓመት በፊት በካሜሩንና በዚምባብዌ መካከል የተካሄደው ጨዋታ ነው፡፡ በቱኒዝያ አዘጋጅነት የተካሄደው ውድድር ላይ ካሜሩን ዚምባቡዌን 5ለ3 በማሸነፍ ስታጠናቅቅ በድምሩ 8 ጐሎች በጨዋታው ተስተናግደዋል፡፡

እ.ኤ.አ  ከ1965 እስከ 1998 በተካሄዱ የአፍሪካ ዋንጫ ውድድሮች 7 ጐሎችን ያስናገዱ 7 ጨዋታዎች ተመዝግበዋል፡፡ 

ኢትዮጵያ አዲስ አበባ ላይ በተዘጋጃው የ1960 ዓ.ም. 6ኛው የአፍሪካ ዋንጫ ላይ ጋና ኮትዲቩዋርን 4ለ3 የተሸነፈችበት፣ እ.ኤ.አ በ1970 ሱዳን ላይ የተዘጋጀውና ኮትዲቩዋር ኢትዮጵያን 6ለ1 ይሸነፈችበት የሚታወሱ ሲሆን፣ በአንጐላ አስተናጋጅነት እየተካሄደ በሚገኘው 27ኛው የአፍሪካ ዋንጫም ተመሳሳይ ክስተቶች ይከሰቱ ይሆን? በቀጣይ የምንመለከተው ይሆናል፡፡ በዚህ መሠረት ከ27ኛው የአፍሪካ ዋንጫ በወጣው የውድድር መርሃ ግብር ዛሬ በአፍሪካ ዋንጫም ይሁን በዓለም ዋንጫ ተሳትፎዋ የምትታወቀው ካሜሩን ከጋቦን፣ ዛምቢያ ከቱኒዚያ የሚገናኙ ሲሆን፣ በነገው እለት ደግሞ ማሊ ከአልጄሪያ እና አንጐላ ከማላዊ ይጫወታሉ፡፡ ዓርብ ቦርኪናፋሶ ከቶጎ የነበረ ቢሆንም የቶጐ ብሔራዊ ቡድን በአሸባሪዎች በደረሰበት ጥቃት ከዋንጫ ውጭ ሆኗል፡፡ ዲዲየር ድሮግባ የሚመራው አይቮሪኮስት ከሌላው የክለብ አጋሩ ከሆነው በኢሲን ከሚመራው የጋና ብሔራዊ ቡድን ጋር ጠንካራ ፉክክር ያደርጋሉ ተብሎ ይጠበቃል፡፡ ቅዳሜ ናይጄሪያ ከቤኒን፣ ሞዛቢክ ከግብፅ፣ እሁድ ጋቦን ከቱኒዚያ ካሜሮን ከዛምቢያ ይጫወታሉ፡፡

በሌላ ዜና በአሸባሪዎች ጥቃት የደረሰበት የቶጐ ብሔራዊ ቡድን በጥቃቱ በሞት ከተለዩዋቸው ለቡድኑ አባላት የሦስት ቀን ሃዘን ተቀምጠው በዋንጫው ለመሳተፍ ያቀረቡት ሃሳብ በአፍሪካ እግር ኳስ ኮንፌዴሬሽን (ካፍ) ውድቅ መደረጉን ተከትሎ የቶጐ ጠቅላይ ሚኒስትር ጊሊቨርት ህጐምቦ ካፍን መውቀሳቸው ተዘግቧል፡፡

እንደ ጠቅላይ ሚኒስትር ሀጐምቦ የአፍሪካ እግር ኳስ ኮንፌዴሬሽን (ካፍ) በቶጐ ብሔራዊ ቡድን ላይ የደረሰውን ጥቃት ግምት ውስጥ በማስገባት ለቶጐ ተጫዋቾች መልካም ነገርን ከመመኘት ይልቅ ቡድኑ ተረጋግቶ ወደ ዋንጫው ለመመለስ ያቀረበውን ሃሳብ ውድቅ ማድረጉ "አሳዛኝ ውሳኔ" ሲሉ መናገራቸውን በካፍ ድረ ገፅ የተነበበው ዘገባ አመልክቷል፡፡ ሚኒስትሩ ከንዴታቸው የተነሳም ቡድናቸው ከእንግዲህ ተጫወት ቢባል እንኳ በፍፁም እንደማይጫወት ገልፀዋል፡፡

ለእንግሊዙ ማንቸስተር ሲቲ የሚጫወተው ኢማኑኤል አድቫየር በበኩሉ በ27ኛው የአፍሪካ ዋንጫ የመሳተፍ ፍላጎት እንዳለው የ ዘ ሰን ዘገባ ቢያመለክትም፣ በካፍ ውሳኔ መሠረት የቶጐ ብሔራዊ ቡድን ከሻምፒዮናው ውጭ መሆኑ ቁርጥ ሆኗል፡፡