ዓለም አቀፍ እግር ኳስ ማሕበር (ፊፋ) ለኢትዮጵያ እግር ኳስ ዋናና ረዳት ዳኞች የ2010 ኢንተርናሽናል ዳኛ ባጅ ለኢትዮጵያ እግር ኳስ ፌዴሬሽን መላኩ ታወቀ፡፡


ውስጥ አዋቂ ምንጮች ለሪፖርተር ጋዜጣ እንደገለፁት ከወራት በፊት በኢትዮጵያ እግር ኳስ ፌዴሬሽን የዳኞች ኮሚቴ አማካይነት ለ35 ዋናና ረዳት የእግር ኳስ ዳኞች ፈተና ተሰጥቶ ዝርዝራቸው ለፊፋ በተላከው መሠረት ለ2010 ኢንተርናሽናል ዳኝነት ብቁ ናቸው ተብለው ለተመረጡት ዋናና ረዳት ዳኞች ባጁ ለኢትዮጵያ እግር ኳስ ፌዴሬሽን ተልኳል፡፡ ፌዴሬሽኑ ለዳኞቹ መቸና እንዴት ሊሰጥ እንዳሰበ አልታወቀም፡፡

ዓለም አቀፍ እግር ኳስ ማሕበር (ፊፋ) ባለፉት የውድድር ዓመታት ለኢትዮጵያ ይሰጥ የነበረው ኮታ ለአምስት ዋና ዳኞችና ለሰባት ረዳት ዳኞች የነበረ ቢሆንም፣ የኢትዮጵያ እግር ኳስ ፌዴሬሽን ለ2010 ምርጫ የላከው ዝርዝር የዳኞች ኮሚቴ የሰጠውን ፈተና ያላለፉትን ጭምር ነበር፡፡

በዚህ መሠረት ለ2010 ኢንተርናሽናል ዳኝነት ፈተና የተሰጣቸው ከሴቶች ሁለት ዋናና አራት ረዳት ዳኞች ሲሆኑ፣ በወንዶች 12 ዋናና 17 ረዳት ዳኞች ነበሩ፡፡ ከእነዚህ ተፈታኞች ውስጥ በወቅቱ በዳኞች ኮሚቴ ምርጫ መሠረት ለ2010 ኢንተርናሽናል ዳኝነት ዝርዝራቸው እንዲላክ የተደረገው ከተፈታኞቹ ከአንድ እስከ አስር የተጠቀሱት ናቸው፡፡

በወቅቱ የኢትዮጵያ እግር ኳስ ፌዴሬሽን የዳኛ ኮሚቴን ውሳኔ በመሻር ፊፋ የፈለገውን ይምረጥ በሚል የሁሉንም ዝርዝር በመላኩ በፌዴሬሽኑ ስራ አስፈፃሚ ኮሚቴና በዳኞች ኮሚቴ መካከል አለመግባባት ተፈጥሮ የነበረ መሆኑም ይታወሳል፡፡