የመካከለኛውና የምሥራቅ አፍሪካ (ሴካፋ) ዋንጫ ተሳታፊ የነበረው የኤርትራ ብሔራዊ ቡድን ተጫዋቾች ኬንያ ውስጥ መጥፋታቸውን ቢቢሲ ከሥፍራው አስታወቀ፡፡

ባለፈው ሣምንት በታንዛኒያ አቻው ተሸንፎ ከውድድር የተሰናበተው የኤርትራ ቡድን ኃላፊዎች ተጫዋቾቹን ፈልገው ማግኘት እንዳልቻሉ ታውቋል፡፡

ምንም እንኳን የኤርትራ መንግሥት አንድም ተጫዋች እንዳልጠፋ ቢያስተባብልም፣ አሥመራ ያረፈው አውሮፕላን ግን አሠልጣኙንና የቡድን መሪውን ብቻ መያዙ ተዘግቧል፡፡ 

የኤርትራ እግር ኳስ ፌዴሬሽን ለሴካፋ ኃላፊ ሚ/ር ኒኮላስ መሶንዬ ተጫዋቾቹ ከኬንያ አለመመለሳቸውን እንዳረጋገጡላቸው ለቢቢሲ አስታውቀዋል፡፡

ለቢቢሲ ፎከስ ኦን አፍሪካ ፕሮግራም በሰጡት መግለጫ ከውድድር በኋላ የኤርትራ ብሔራዊ ቡድን አባላት ሲጠፉ ይህ ለሦስተኛ ጊዜ መሆኑን አስታውቀዋል፡፡

"የኤርትራ እግር ኳስ ፌዴሬሽን ቡድኑን ወደ ሴካፋ ውድድር ለማምጣት አስፈላጊውን ነገር ሁሉ በሚገባ አድርጓል፣ ባለመታደል ግን ልጆቹ ረተጫዋቾቹሪ ሌላ ሃሳብ ነበራቸው" ሲሉ ሚ/ር መሶንዬ አስያየታቸውን ሰጥተዋል፡፡

"በእርግጠኝነት ለመናገር የሚቻለው የጠፉት ተጫዋቾች ናይሮቢ ውስጥ ናቸው፣ ብዙ ኤርትራውያን እዚህ ይኖራሉ በመሆኑም ተጫዋቾቹ እዚህ አንድ ቦታ እንደሚገኙ ይታወቃለ" ሲሉ አክለው ገልፀዋል፡፡ ሁኔታውንም ለፖሊስ እንደሚያስታውቁ ገልፀዋል፡፡

የተባበሩት መንግሥታት ድርጅት እንደሚለው በየወሩ በመቶዎች የሚቆጠሩ ኤርትራውያን ከአገራቸው ይጠፋሉ፡፡ የኤርትራ መንግሥት ጭቆና፣ ድህነት እና ከባዱ የብሔራዊ ውትድርና አገልግሎት ዜጐች ያለውዴታቸው አገር ጥለው እንደወጡ አድርጓቸዋል የሚል የሰላ ትችት በኤርትራ መንግሥት ላይ ይሰነዘራል፡፡

ይሁንና የኤርትራ መንግሥት የሚሰነዘርበትን ትችት ካለመቀበሉም በላይ የተባበሩት መንግሥታት ድርጅትን መግለጫ አጣጥሏል፡፡