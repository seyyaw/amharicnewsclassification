ስካይ ባስ ትራንስፖርት ሲስተምስ አ.ማ. በሰባት ወር ተኩል የሥራ እንቅስቃሴው አጠቃላይ 1,492,558 ብር ገቢ ማግኘቱን አስታወቀ፡፡ በዚሁ ጊዜ ውስጥ በአንፃራዊነት 1"318"447 ብር ኪሳራ አስመዝግቧል፡፡ 

የዳይሬክተሮች ቦርድ ዓመታዊ ሪፖርትን ባለፈው እሁድ ያቀረቡት የቦርድ ሰብሳቢው አቶ ማቴዎስ መኑ ወጪው ከገቢው ከፍ ያለ መሆኑ እንደ ማንኛውም ጀማሪ ድርጅት አብዛኛው ሥራ የኢንቨስትመንት ወጪ በመሆኑና ገቢ የሚያስገኙ ሥራዎችም ለ7 ወራት ገደማ ብቻ የተካሄዱ በመሆናቸው ሲሆን በእነዚህ ወራት ብቻ የተገኘው ውጤት ጥሩ ሊባል እንደሚችል እምነታቸውን ገልፀዋል፡፡ 

የስካይ ባስ ኩባንያ በሰባት ወራት ውስጥ ካገኘው ገቢ ውስጥ ከመንገደኞች 1"093"503፣ ከኮንትራት አገልግሎት 64"918፣ ከወለድ 334"137 ብር በጠቅላላው ከ1.4 ሚሊዮን ብር በላይ ገቢ አግኝቷል፡፡ 

በኩባንያው የሥራ ወቅት በቋሚ ንብረትነት የተመዘገቡት ሁለት መኪናዎችን ጨምሮ የቢሮ ዕቃዎችና መገልገያዎች ዋጋቸው ከ4.4 ሚሊዮን ብር በላይ ሲሆን ከዚህ ውስጥ ከ4.3 ሚሊዮን በላይ ለሁለት አውቶቡሶች ግዥ የዋለ ነው፡፡ 

የንብረቶቹ ዓመታዊ የአገልግሎት ዘመን ሲቀነስ በንብረትነት የተመዘገበ የኩባንያው ቋሚ ሃብት 3.5 ሚሊዮን ብር ሆኗል፡፡ ስካይ ባስ 10 አውቶቡሶችን ለመግዛት ከተለያዩ ባንኮች ከ19 ሚሊዮን ብር በላይ ብድር ጠይቋል፡፡ 

ስካይ ባስ በበጀት ዓመቱ ማጠቃለያ ያስመዘገበው የተከፈለ ካፒታል 32"143"000 መሆኑንና 27"857"000 ብር ወደ ፊት አክሲዮን በመሸጥ ለማግኘት እንዳቀደ በሪፖርቱ አመልክቷል፡፡ 

የኩባንያው የወደፊት እቅዱን በተመለከተ ሪፖርት ያቀረቡት አቶ ማቴዎስ ቀሪዎቹን የአክሲዎኖች ድርሻ በመሸጥ የራሱን መናኽሪያ እንደሚገነባ ገልፀው፣ በተያዘው በጀት ዓመት የተገዙ ተጨማሪ አውቶቡሶችን የሚያስተናግዱ ማደሪያ ጋራዦች፣ መናኽሪያና የቢሮ ሥራዎች አጠቃሎ በአንድ ማዕከል ውስጥ ለመስራት እየተንቀሳቀሰ መሆኑን ሰብሳቢው ገልፀዋል፡፡