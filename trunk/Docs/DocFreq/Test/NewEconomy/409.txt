ብሔራዊ ትንባሆ ድርጅት (ኢትዮጵያ) አ.ማ. በአለም አቀፍ ደረጃ ተወዳዳሪና በቅርቡም ለውጭ ገበያ ጭምር አቀርበዋለሁ ያለውን "ኒያላ ፕሪሚየም" የተባለ አዲስ የሲጋራ ምርት ለገበያ ማቅረቡን አስታወቀ፡፡ 

አዲሱን የኒያላ ፕሪሚየም ምርት ወደ ገበያ መግባት በተመለከተ ድርጅቱ ባሳለፍነው ቅዳሜ በሃርሞኒ ሆቴል ባዘጋጀው የምረቃ ፕሮግራም ላይ እንዳስታወቀው ይህንን ሲጋራ ለገበያ ለማቅረብ ለአራት አመታት ከፍተኛ የሆነ ጥናትና ምርምር ተደርጎበታል፡፡ 

አዲሱ የኒያላ ፕሪሚየም ሲጋራ ለገበያ የሚቀርብበት ዋነኛ ምክንያት በከፍተኛ የውጪ ምንዛሪ ወደአገራችን የሚገቡ ሲጋራዎችን የሚተካ አቅም ያለው በመሆኑ ጭምር ነው ያሉት የድርጅቱ ሥራ አስኪያጅ አቶ ግዛቸው ሃጎስ በአለም አቀፍ ደረጃ ጥራቱ ተጠብቆ የተዘጋጀም በመሆኑ ለውጭ ገበያ ይቀርባል ብለዋል፡፡ 

ሲጋራ መጠቀም ለጤና ጎጂ መሆኑ ቢታወቅም በአለም ላይ ያለው ሲጋራ ተጠቃሚው ሕዝብ ግን ቀላል አይደለም ያሉት አቶ ግዛቸው ሲጋራ መጠቀም የሚደገፍ ባይሆንም የተከለከለ ስላልሆነ በጤና ላይ ሊያደርስ የሚችለው ተጽዕኖ መቀነስ ይችል ዘንድ ከትንባሆ ቅጠል ማምረት ጀምሮ እስከ ሲጋራ ማምረት ድረስ በከፍተኛ ቁጥጥር በጥንቃቄና በሃላፊነት ስሜት መከናወን እንዳለበት ታምኖ በአለም አቀፍ ደረጃ እየተሠራበት ይገኛል ብለዋል፡፡ 

የኩባንያው የገበያና ሽያጭ ሥራ አስኪያጅ ወ/ሮ ጥሩወርቅ ወ/ሃና እንደጠቆሙት ከሆነ ደግሞ ድርጅቱ ሕገወጥ የሲጋራ ንግድን ለመከላከልና የአጫሾችን ፍላጎት ለማርካት በአይነቱ በይዘቱና በጥራቱ አለም አቀፍ ተወዳዳሪነት ያለው ምርት ማምረት ተችሏል ብለዋል፡፡

ኩባንያቸው ይህንኑ አለማቀፍ አሰራር መሠረት በማድረግ እየሠራበትና ከውጭ የሚገቡና ጥንቃቄና ሃላፊነት በጎደላቸው የአመራረት ዘዴ ተመርተው በሕገወጥ መንገድ የሚገቡትን ሲጋራዎች በሃላፊነት በተሞላበት መንገድ ማምረት ጠቃሚ በመሆኑም አዲሱ ምርት ብዙ ጥቅም ይኖረዋልም ብለዋል አቶ ግዛቸው፡፡ አብዛኛዎች በኮንትሮባንድ ከውጭ አገር የሚገቡ ሲጋራዎች በሰው ሕይወት ላይ ተጨማሪ ጉዳት ሊያስከትሉ የሚችሉ ከመጠን ያለፈ ቅመሞች በውስጣቸው የያዙ መሆናቸውን በመረዳት በአገር ውስጥ በጥንቃቄ ማምረቱ የአጫሾችን ቁጥር ለማበራከት ታስቦ ሳይሆን ተጠቃሚውን ጉዳት ላይ የማይጥል የተሻለ ምርት እንዲያገኝ በማሰብ እንደሆነም ጠቅሰዋል፡፡ 

ድርጅታቸው በአዋጅ በተሰጠው መብት መሠረት ሲጋራን ማምረትና መሸጥ ብቻ ሳይሆን ከውጭ የሚገባውን የሲጋራ ምርት የመቆጣጠርና በሲጋራ ንግድ ላይ ለመሰማራት ለሚፈልጉ ፈቃድ የሚሰጥ ብቸኛ ባለመብት በመሆኑ የተጣለበትን ሃላፊነት ለመወጣትም እየሠራ መሆኑንም የአቶ ግዛቸው ገለፃ ያስረዳል፡፡

"በአገራችን ውስጥ ይጨሳል ተብሎ ከሚገመተው ሲጋራዎች ውስጥ 62 በመቶ በድርጅታችን የሚመረትና በድርጅታችን በኩል በሕጋዊ መንገድ የሚገባ ሲሆን ቀሪውን 38 በመቶ የሚሰራው ግን በሕገወጥ መንገድ የሚገባ ነው፡፡" ያሉት አቶ ግዛቸው በሕገወጥ መንድ የሚገቡት ሲጋራዎች በሕብረተሰቡ ላይ ከሚያስከትሉት የጤና ችግር ባሻገር መንግሥት ከዚህ ዘርፍ በታክስ ሊያገኝ የሚችለው ገቢ እያሣጡት መሆኑም መታሰብ አለበት ብለዋል፡፡

በአዲሱ የኒያላ ፕሪሚየም የአመራረት ዙሪያ በተመለከተ ወ/ሮ ጥሩወርቅ ወ/ሃና እንደገለፁት ከሆነ ደግሞ ምርቱን  ለማውጣት ከፍተኛ ምርምርና ሙከራዎች መደረጋቸውንንና በአለም አቀፍ ደረጃ የትንባሆ አምራቾችና የጥሬ እቃ አቅራቢዎች ጋር የቅርብ ግንኙነት በመፍጠር የተለያዩ የሙከራ ስራዎች ተከናውነዋል ብለዋል፡፡ 

ከተደረጉት በርካታ ምርምርና ሙከራዎች በኋላ የአጫሹን ፍላጎት ይመጥናሉ ተብለው በድርጅቱ የታመነባቸው ሦስት አይነት ብሌንዶች ተመርጠው በቅድመ ምርጫ በአዲስ አበባና በተለያዩ ዋና ዋና ከተሞች ለተመረጡ አጫሾች ቀርበው ከሦስቱ ብሌንዶች አንዱ እንዲመረጥ ተደርጓል፡፡ 

በዚህ የቅድመ ምርጫ ሒደት ላይ ከ300 በላይ አጫሾች እንዲሣተፉ የገለፁት ወ/ሮ ጥሩወርቅ የፓኬት ዲዛይኑንም በተመለከተ ፕሮፌሽናል የሆኑ ዲዛይነሮችን በማወዳደር የተለያየ የፓኬት አይነቶች ተዘጋጅተው የመጨረሻው ዲዛይን በተጠቃሚዎች መመረጡንም ገልፀዋል፡፡ 

ብሔራዊ የትንባሆ ድርጅት በ1935 ዓ.ም የተቋቋመ ሲሆን በድርጅቱ በኩል ከውጭ ከሚገቡ የሲጋራ ምርቶች በተጨማሪ ኒያላ፣ ኢሌኒ፣ ዲላይትና የመሣሠሉ ምርቶችን በማምረት ይታወቃል፡፡