ኢትዮጵያ፣ እስራኤልና ጀርመን በሶስትዮሽ የመሠረቱት እና የመስኖ ልማትን ለማጎልበት የፈረሙት የትግበራ ስምምነት 15ሺህ አነስተኛ አምራች ገበሬዎችንና ቤተሰቦቻቸውን ተጠቃሚ ያደርጋል ተባለ፡፡

በትናንትናው ዕለት የትግበራ ስምምነቱ በሦስቱ አገሮች ተወካዮች የተፈረመ ሲሆን በኢትዮጵያ በኩል ከግብርናና ገጠር ልማት ሚኒስቴር የተፈጥሮ ሃብት አስተዳደር ዳይሬክቶሬት ዳይሬክተር አቶ ስለሺ ጌታሁን ሚ/ር ዴኤታ በሺር አብዱላሂን በመወከል ፈርመዋል፡፡ 

አቶ ስለሺ እንዳስታወቁት ሦስቱ አገራት በኢትዮጵያ የመስኖ ልማት ሥራን በማሳያነት ደረጃ ለመሥራት የመግባቢያ ሰነድ የፈረሙት ባለፈው ዓመት ነው፡፡ ወደ ተግባር ለመግባት የሚያስችለው ስምምነት ከተፈረመ በኋላ በአማራ፣ ትግራይ፣ ኦሮሚያና ደቡብ ክልሎች ውስጥ የሚካሄደው ይህ ፕሮጀክት ከነገ ዕለት ጀምሮ ሥራ ላይ መዋል እንደሚጀምር አቶ ስለሺህ አስታውቀዋል፡፡

በሦስቱ አገሮች የጋራ ትብብር የሚካሄደው ይህ የመስኖ ልማት ፕሮጀክት፣ የመስኖ ሥራን በማጎልበት፣ በውሃ አስተዳደር እና የተበከሉ ውሀዎችን መልሶ ጥቅም ላይ ማዋል በሚቻልባቸው ሶስት ጉዳዮች የሚካሄድ ነው፡፡ 

ፕሮጀክቱ ለ4 ዓመታት የሚቆይ ሲሆን የጀርመን መንግሥት የ1.5 ሚሊዮን ዩሮ አስተዋጽኦ ሲያደረግ፣ የእስራኤል መንግሥት በበኩሉ የባለሙያዎች ድጋፍና የቴክኒክ ስልጠና በአገር ውስጥና በእስራኤል አገር ይሰጣል፡፡ ኢትዮጵያ ለፕሮጀክቱ አስፈላጊ የሆነውን የሰው ኃይል ታቀርባለች፡፡ 

የመስኖ ልማት ፕሮጀክቱ በአራቱ ክልሎች በሚገኙ 16 የውኃ ተፋሰስ አካባቢዎች ተግባራዊ እንደሚደረግ በስምምነቱ ወቅት የተገለፀ ሲሆን የጀርመን መንግሥትን ጂቲዜድ፣ የእስራኤልን መንግሥት ማሻቭ የተሰኘው የልማት ድርጅት በየበኩላቸው በመከታተል ፕሮጀክቱን ያስፈጽማሉ፡፡ 

የእስራኤል መንግሥትን በመወከል የሦስትዮሽ ፕሮጀክቱን የትግበራ ሰነድ የፈረሙት በኢትዮጵያ የእስራኤል አምባሳደር ቤን ሃይም የትግበራ ስምምነቱ ገበሬዎች በማሳያቸው ላይ የተሻለ ውጤት ማምጣት እንዲችሉ የሚያግዛቸውና የአየር ንብረት ለውጥ ተጽዕኖውንም ለመቋቋም የሚያግዝ እንደሆነ ተናግረዋል፡፡ 

አቶ ስለሺ በበኩላቸው የመስኖ ልማት ሥራን ማጎልበት የምግብ ዋስትናን ለማረጋገጥ የሚረዳ የግብርና ልማት አካል መሆኑን አስታውቀዋል፡፡ 

የጀርመን ጉዳይ አስፈፃሚ ሚ/ር ሚካኤል ባዮንቲኖ በተወካያቸው አማካይነት እንዳስታወቁት አዲሱ የጀርመን መንግሥት ከእስራኤልና ከአፍሪካ አገሮች ጋር ያለውን የሶስትዮሽ ትብብር አጠናክሮ ይቀጥላል፡፡ 

እስራኤል በከፊልና ሙሉ በሙሉ በተራቆቱ አካባቢዎች ላይ የመስኖ ሥራ ቴክኖሎጂዎችን በመጠቀምና በማጎልበት አለም አቀፍ እውቅና እንዳላት ያስታወቁት ሚ/ር ባዮንቲኖ ከእስራኤል ጋር በተደረገው ስምምነት መሠረት የጀርመንን ድጋፍ በሚያገኙ አገሮች እንዲተገበር የቴክኒክ ድጋፍ ለማድረግ አገራቸው መስማማቷን ገልፀዋል፡፡ 

ፕሮጀክቱን በተመለከተ ማብራሪያ የሰጡት ዶ/ር ኤካርት ቦድ ናቸው፡፡ በጂቲዜድ ቀጣይነት ያለው የመሬት አስተዳደር ፕሮጀክትን (Sustainable land management) የሚመሩ ናቸው፡፡   

ዶ/ር ቦድ የሦስትዮሽ ፕሮጀክቱንም በኃላፊነት ይመራሉ፡፡ ፕሮጀክቱ የገበሬዎችን አቅም በማጎልበት ምርታማነታቸውን ያሳድጋል፡፡ 

በአነስተኛ የመስኖ ልማት ሥራዎች ላይ የተመሰረተው ይህ ፕሮጀክት የገበሬዎችን ገቢ 40 በመቶ ያሳድጋል ተብሎ እንደሚጠበቅም ገልፀውልናል፡፡ ፕሮጀክቱ ማሳያ እንደመሆኑም ሙሉ በሙሉ በስፋት የሚሰራበት አይደለም፡፡ ሆኖም በፕሮጀክቱ የሚገኙ ውጤቶች ሌሎች ቀጣይነት ያላቸው ሥራዎችን ለማካሄድ የሚያስችሉ ውጤቶች ይገኙበታል ተብሎ ይጠበቃል፡፡ 

ጀርመን ለፕሮጀክቱ 1.5 ሚሊዮን ዩሮ ለቀጣዮቹ 3 ዓመት ተኩል ብትመድብም ለልማት ትብብር የሚመደብ በጀት ከፍተኛ ከመሆኑ የተነሳ ይህ ገንዘብ አነስተኛ እንደሆነ አልሸሸጉም፡፡ እስራኤል የምታደርገው አስተዋጽኦም በገንዘብ ሲተመን አንድ ሚሊዮን ዶላር ተገምቷል፡፡ 

የኢትዮጵያ መንግሥት በግብርናና ገጠር ልማት ሚኒስቴር በኩል እስከታችኛው የአስተዳደር ርከን ድረስ ባለው መዋቅር የሰው ኃይል በማቅረብና በማመቻቸት በፕሮጀክቱ ላይ አስተዋጽኦ እንደሚያደርግ ዶ/ር ቦድ አስረድተዋል፡፡ 

የሦስትዮሽ የልማት ትብብሩ አዲስ አቅጣጫ መሆኑን የገለፁት ዶ/ር ቦድ ቆሻሻ ውሃን መልሶ የመጠቀም ሥራንም እንዳካተተ አስታውቀዋል፡፡ ለግብርናና መስኖ ልማት ቆሻሻ ውሃን በማጣራት መልሶ መጠቀም በኢትዮጵያ የመጀመሪያ ቢሆንም ከሌሎቹ የፕሮጀክቱ ሥራዎች እኩል ስፍራ የሚሰጠው አይደለም፡፡ ምክንያት ያደረጉትም የፕሮጀክቱ አላማ በዋናነት የመስኖ ስራን በማሳያነት ለማጎልበት ሲሆን ቆሻሻ ውሃን መልሶ በመጠቀም የሚገኘውን ጥቅም ለማሳየት ብቻ የሚሰራ መሆኑን ገልፀዋል፡፡ 

እስራኤላውያን ቆሻሻ ውሃን በማጣራትና መልሶ በመጠቀም፣ በመስኖ ልማት ግብርናን ውጤታማ ያደረገ ሰፊ እውቀት ያላቸው በመሆናቸው አብሮ መስራቱ ጥሩ ውጤት ያመጣል ብለዋል፡፡ 

ፕሮጀክቱ የአየር ንብረት ለውጥ ተጽዕኖ ለመቋቋም የሚያግዝበትን መንገድ በተመለከተም ማብራሪያ ሰጥተዋል፡፡ "የውሃ እጥረት በየጊዜው እየተከሰተ ባለበት፣ የውሃ ስርጭቱም ባልተመጣጠነበት ሁኔታ ፕሮጀክቱ አስተዋጽኦ ማድረግ ይኖርበታል" ያሉት ዶ/ር ቦድ መንግሥት ትኩረት መስጠቱ ተገቢ ነውም ብለዋል፡፡ 

ለፕሮጀክቱ የመግባቢያ ሰነድ የተፈረመው ባለፈው ዓመት ከመሆኑ አንፃር አሁን የተካሄደው የትግበራ ስምምነት አልዘገየም ወይ? በሚል ላቀረብንላቸው ጥያቄም ሲያስረዱ፣ በመጀመሪያ የተካሄደው ስምምነት የፕሮጀክቱን በኢትዮጵያ መጀመር የተበሰረለት ሲሆን አሁን የተፈረመው ስምምነት የትግበራ ዝርዝር ሂደቶችን ያስቀመጠ፣ የእያንዳንዱን ኃላፊነትና ድርሻ ያሳየ ነው ብለዋል፡፡ ሆኖም መዘግየቱን አልሸሸጉም፡፡ 

የፕሮጀክቱ አላማ የገበሬዎችን ገቢ በመጪዎቹ 3 ዓመት ተኩል 40 በመቶ ማሳደግ እንደሆነ ያስረዱት ዶ/ር ቦድ ለዚህ አላማና ግብ መነሻ የተደረጉ ነጥቦች ይህንን ማሳካት እንደሚቻል የሚጠቁሙ መሆናቸውን ዘርዝረዋል፡፡ 

የግብርና ዘርፍ በርካታ መሰናክልና ተጽዕኖዎች እንዳሉበት በመግለጽ የታለመውን ግብ ለማሳካት ወሳኝ ድርሻ እንደሚኖራቸው አብነት አቅርበዋል፡፡ "ለቀጣዮቹ 2 እና 3 ዓመታት ዝናብ እንደሚጠበቀው ባይዘንብ ምርታማነት ላይ አሉታዊ ጫና ይኖረዋል" 

ፕሮጀክቱ የሚካሄደው ዝናብ ገብ በሆኑ አካባቢዎች ቢሆንም ዝናብ በወቅቱ የማይጥልበት ሁኔታ በመኖሩ የሚፈለገውን ያህል ምርት ሊገኝ አለመቻሉም የፕሮጀክቱን አስፈላጊነት አስምረውበታል፡፡ 

ቆሻሻ ውሃን አጣርቶ መልሶ የመጠቀምን የተመለከተው የፕሮጀክቱ ክፍል ለመፀዳጃ ቤቶች፣ ለዕቃና ለሌሎችም ቁሳቁሶች ማፅጃነት ከዋለ በኋላ መልሶ ጥቅም መስጠት የሚችልበት፣ ለመስኖ ሥራ መዋል የሚችልበትን አማራጭ በከተማ ገብ የፕሮጀክቱ አካባቢዎች ለማካሄድ ያለመ ነው፡፡ 

ኢትዮጵያ የፕሮጀክቱ ባለቤት እንደመሆንዋ በተግባራዊነቱ ላይ ኃላፊነት ያለባት ሲሆን እስራኤል በበኩሏ ለፕሮጀክቱ ልምድ ያለው ኤክስፐርት ለረጅም ጊዜ ሥራ አሰማርታለች፡፡ በየፕሮጀክቱ ጣቢያዎችም የሚያስፈልጉ ኤክስፐርቶች ከአገር ውስጥ የተካተቱበት ሲሆን የውጭ ኤክስፐርቶች ዶ/ር ቦድን ጨምሮ ሁለት ናቸው፡፡ 

ፕሮጀክቱ በቀጥታ ተጠቃሚ የሚያደርጋቸው በ16 የውሃ ተፋሰስ የሚገኙ ከ3000 በላይ አርሶ አደሮችን ቢሆንም ከነቤተሰቦቻቸው 15ዢ000 የሚገመቱ ሰዎችን የመስኖ ልማት ተጠቃሚ ያደርጋል ተብሎ እንደሚገመት ዶክተሩ ተናግረዋል፡፡