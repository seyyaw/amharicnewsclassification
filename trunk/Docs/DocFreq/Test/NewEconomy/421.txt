በአየር ንብረት ለውጥ እና በሙቀት መጠን መጨመር፣ በተፈጥሮ አደጋዎችና ክስተቶች መበራከት የተነሳ በሕዝቦች ላይ ሰብዓዊ፣ ኢኮኖሚያዊና ማህበራዊ ቀውሶችን መላ ለማለት በሚል በዴንማርክ ኮፐንሃገን የዓለም አገራት መሪዎችና ኤክስፐርቶች፣ ሌሎችም ከሁለት ሣምንት በላይ ጉባኤ ሲያካሂዱ መቆየታቸው ይታወሳል፡፡ 

የጉባኤው ተሳታፊዎች ቁጥርም መብዛት ከወትሮው በተለየ ሁኔታ አትኩሮት የተሰጠውና ዓለም ለሕልውና ቆርጣ የተነሳች አስመስሎትም ነበር፡፡ በኮፐንሃገኑ ስብሰባ ከ15"000 በላይ ኤክስፐርቶችና የሲቪል ማህበረሰብ አካላት ከ100 በላይ የአገር መሪዎች እንደተሳተፉበት አንዳንድ ሪፖርቶች ቢገልፁም በስፍራው የነበሩ አንዳንድ ኢትዮጵያውያን ተሳታፊዎች የኤክስፐርቶቹና የሲቪል ማህበረሰቡ አባላት ቁጥር 30"000 ይገመት እንደነበር ጽፈዋል፡፡

ጉባኤው የሰነበተው በተለያዩ ዝግጅቶች ቢሆንም በተለይ ኪሊማ ፎረም እና ቤላ ሴንተር በሚል ተከፍሎ ሲካሄድ የቆየው የመንግሥትና መንግሥታዊ ያልሆኑ ድርጅቶች፣ የሲቪል ማህበረሰብ አባላትና የሚመለከታቸው ሁሉ ሐሳቦችን ሲያነሱና ሲጥሉ ከርመዋል፡፡

አፍሪካን በሚመለከት ይቀርቡ ከነበሩት ውስጥ የዘረመል ምህንድስና ውጤቶች (Genetically modified organisms) ለአፍሪካ አስፈላጊ ሆኖ የቀረበበት መድረክ እንደነበር የመልካ ማህበር ዳይሬክተር አቶ ሚሊዮን በላይ በስፍራው በነበሩበት ወቅት ትዝብታቸውን በየቀኑ ይጽፉት በነበረው ሪፖርት አስፍረዋል፡፡

ፕሮፌሰር ኰሊር ይባላሉ፡፡ በየቀኑ ይደረጉ ከነበሩ ውይይቶችና ከሚቀርቡ ፅሑፎች በአንደኛው ላይ ተገኝተው ሐሳባቸውን ሲያቀርቡ የዘረመል ምርቶችን አፍሪካ ብትጠቀም ካለችበት ችግር እንደምትላቀቅ በጽሑፍ አቅርበዋል፤ አጥብቀው ተናግረዋል፡፡

"የዘረመል ተክሎች ለአፍሪካ መፍትሔ ናቸው፡፡ የአፍሪካ የእህል ዘር ደካማና ጥቅም የለሽ በመሆናቸው በዘረመል ቴክኖሎጂ የታገዘ የዘር ምርት ማስፋፋት ያስፈልጋቸዋል" ፕሮፌሰሩ የዘረመል ምህንድስናን አውሮፓውያኑ በመቃወማቸው የቴክኖሎጂውን ባለቤቶች ተቃውመዋል፡፡ እንዳይተገብሩም አግደዋል፡፡ በዚህ አድራጐታቸው የዘረመል ቴክኖሎጂ አምጪዎችንም ጉዳት አድርሰውባቸዋል በሚል ተከራክረዋል፡፡

አፍሪካም ይህንኑ የአውሮፓን አቋም በመገልበጧ "የአፍሪካውያንን ልብ መስበሯን" በመግለፅ የሞገቱት አውሮፓዊው ምሁር በአሜሪካና በአውሮፓ ለሕዝብ ግልፅ የሆኑና ጠቀሜታ ያላቸውን ሕዝባዊ ሳይንሳዊ ክንውኖችን የማስረፅ ተግባር ብዙም የተለመደ አይደለም ብለዋል፡፡

አፍሪካን ለማዳንና ለመርዳት ከተፈለገ የሕዝብ ሳይንስንና ጥናት እኒሁ አውሮፓውያን ወይም አሜሪካውያኑ ማካሄድ ይጠበቅባቸዋል፡፡ ምክንያቱም በአፍሪካ ጥናቶችና ምርምሮች በፕሮፌሰሩ ምልከታ የተለመዱ አይደለም፡፡ 

ፕሮፌሰሩ ያቀረቡት የመፍትሔ ሐሳብ ያልተዋጣላቸው ከነበሩት ታዳሚዎች አንዱ አቶ ሚሊዮን በላይ ቢሆኑም ይህንን ለማስረዳት የሚችሉበት እድል እንዳልተሰጣቸው በፃፉት ሪፖርት ጠቁመው እያንዳንዱ አርሶ አደር ሳይንቲስት ነው በሚለው አባባል በአፍሪካ አንድ ቢሊዮን የሚገመት ተመራማሪ ሳይንቲስት መኖሩን ፕሮፌሰሩ ማን በነገራቸው ሲሉ ሙግታቸውን በፊናቸው ያቀርባሉ፡፡

"ቀድሞ ነገር ለዘረመል ምህንድስና ኩባንያዎች ዘር የሚሰጣቸው የሚያቀርብላቸው ማን ሆነና? ለሕክምናና ለመድሃኒትነት የሚውሉ እፅዋትን ለመድሃኒት አምራቾች ማን ነው የሚሰጣቸው?" የሚል አጠይቆ የሚያነሱት አቶ ሚሊዮን "ሰውዬው" (ፕሮፌሰሩ/ለአፍሪካ አደገኛ ሰው ሆነው እንዳገኙዋቸው ፅፈዋል፡፡

የግብርና ምርታማነትን ለማሳደግ፣ ለማሻሻል የስነምህዳር (Ecosystem) መጐልበት የግድ እንደሚል የሚናገሩት አቶ ሚሊዮን ፕሮፌሰሩ የአፈሪካውያንን ተግባር "ያንኳሰሱ" (Reductionist) ሆነው እንዳገኙዋቸውም ገልፀዋል፡፡

በአፍሪካ የሚኖሩ ማህበረሰቦችን በተመለከተ ሲናገሩም ማንም በራሳቸው ፈቃድ እንዲመሩና እንዲተዳደሩ እንደማይፈቅድላቸው የፕሮፌሰሩን ንግግር ዋቢ አድርገዋል፡፡

"የእንስሳት ሐኪም ከሚያደርገው ያልተናነሰ አካሄድ አፍሪካውያን ማህበረሰቦች ላይ አውሮፖውያኑም ሆኑ ይመለከታቸዋል የሚባሉ ሁሉ በዚህ መሰል አካሄድ መውተርተራቸው የተለመደ እውነታ እንደሆነም ይናገራሉ፡፡

"እንስሳትን የሚያክም ሰው ሕመማቸው ምን እንደሆነ አይጠይቅም፡፡ የሚመረምረውን መርምሮ መድሃኒት እንደሚሰጣቸው ሁሉ የፕሮፌሰሩም ንግግር ከዚህ የራቀ አይደለም፣"

የፕሮፌሰሩ ንግግር (በተለይ ሳይንሳዊ ምርምሮችን በተመለከተ) የአፍሪካውያንንም ችግር ያመለከተ ስለመሆኑ አቶ ሚሊዮን አልሸሸጉም፡፡ ጥናቶች ብዙም አይፃፉም፣ አይታተሙም፡፡ "የችግር ቁልፍ ያለው አውሮፓውያኑ ጋር ብቻ ስለሚመስለን የልመና ሳህን ለእርዳታ እናነሳለን፤ እንለምናለን፡፡ የራሳችን ሳይንቲስቶች የሚሉትን 20 በመቶ እንኳ አናምንም፣ አንቀበልም፡፡ አውሮፓዊ ሲነግረን ግን 90 በመቶ እውነት መሆኑን አምነን እንገዘታለን፡፡"

የዘረመል ምርቶች ብቻ ሳይሆን አፍሪካውያን ይገባቸዋል በሚል ይቀርብ የነበረው የገንዘብ መጠንም (10 ቢሊዮን ዶላር በዓመት) በቂ እንዳልሆነና ፍትሃዊነቱም ጥያቄ ውስጥ የገባ ቢሆንም በመጨረሻ የተደረሰው ስምምነት 130 አገሮች ይህንኑ ገንዘብ እንደሚካፈሉት መሆኑ ደግሞ አፍሪካ አሁንም የመስማትና ተፅዕኖ የመፍጠር አቅሟን የሚያጠያይቅ አድርጐታል፡፡

የኮፐንሃገኑ ጉባኤ የደን መጨፍጨፍና መራቆትን በማስወገድ የልቀት ቅነሳን (Reduced Emission from avoided Deforestation and Forest Degradation) እንደ አማራጭ ማቅረቡም አስገራሚና ፍትሃዊነት እንዳለነበረው የሚገልፁ መከራከሪያዎች የቀረቡበት ሆኖ አልፏል፡፡ 

ከደን ጭፍጨፋና መራቆት ጋር በተያያዘ የሚፈጠር የበካይ ጋዞች ልቀት (Green Gases Emission) 10 በመቶ ብቻ ሲሆን፣ በአንፃሩ ከነዳጅ የሚመነጨው ከ80 እስከ 90 በመቶ ያህሉ መሆኑም የበለፀጉ አገሮች ኩባንያዎች ፍላጐት የተንፀባረቀበት እንደነበር የአቶ ሚሊዮን ሪፖርት ያሳያል፡፡

የደን ጭፍጨፋና መራቆትን በማስወገድ ልቀትን ለመቀነስ መሞከር ድህነትን ከማባባስ ባለፈ የግጭት መንስኤ፣ ሊሆን የሚችልበት አጋጣሚ ሰፊ መሆኑን ጥናት ያቀረቡትን ሚስ አና ፊሊፒናን ጠቅሰው የፃፉት ሪፖርት የካርቦን ጋዞች ልቀት መብት ከሰብዓዊ መብቶች ጋር የሚጋፉበት ሰፊ ክፍተት እንደሚፈጠርም የቀረበበት ነበር፡፡

የዛፎች እንክብካቤ አማራጭ የበለፀጉ አገሮች ኃላፊነታቸውን ለመሸሽ የተደረገና ማበረታቻ ይሰጣል መባሉም የድሃ ሕዝቦችን መብት የሚጋፋ፣ አለአግባብ ሃብታቸውን ለመጠቀም የቀረበ የመፍትሔ ሐሳብ ነው በሚል እንደ ኔፓል፣ ኡጋንዳ፣ እና ፓናማ ያሉ አገሮች አልተቀበሉትም፡፡

ዋና ዋና የአካባቢ ተቆርቋሪ ከሆኑት ግለሰቦች ውስጥ ፕሮፌሰር ዋንጋሪ ማታይም በዚህ የመፍትሔ ሐሳብ አይስማሙም፡፡ ይህ የዛፎች እንክብካቤ ፕሮግራም ለድሆች አገሮችና ሕዝቦች የበለፀጉት አገራት አማራጭ የበካይ ጋዞች የቅነሳ ስልት ተደርጐ መቅረቡ አሳዛኝ ሆኖባቸዋል፡፡ ኢትዮጵያም ይህንን አማራጭ ከተቀበሉ ድሃ አገሮች ውስጥ ትካተታለች፡፡

የኮፐንሃገኑን ጉባኤ ካጀቡ አስቂኝ ወይም አስገራሚ ክስተቶች ውስጥ የአየር ንብረት ለውጥ የሚባል ታሪክ የለም፣ ፈጠራ ነው የሚሉ በራሪ ወረቀቶች የተሰራጨበት አንዱ ነው፡፡ 

የዚህ ክስተት መነሻ ነው ተብሎ እንደማስረጃ የቀረበው አንድ የዩኒቨርሲቲ ምሁር ያካሄዱት ምርምር የአየር ንብረት ለውጥ ለመኖሩ ማረጋገጫ ሊሰጣቸው አለመቻሉን ለሌላ የሥራ ጓዳቸው የፃፉት የኢ-ሜይል መልዕክት መገኘቱን በመጥቀስ ነበር፡፡

አጠኑ የተባሉት ምሁር ያገኙትን ውጤት ማረጋገጥም ሆነ መላ ማለት የቻለ ባይኖርም የተቃውሞ ሰልፈኞች "የለም ይህ ሁሉ ግርግር የኢንዱስትሪዎች የገንዘብ ፍለጋ ሽኩቻ ነው" አይነት መልዕክት ሲያስተጋቡ መታየታቸው ነበር ትዕይንቱን አስገራሚ ምናልባትም አስቂኝ የሚያሰኘው፡፡

ከምዕራብ ኢንዱስትሪዎች ገንዘብ ለመሰብሰብ የተደረገ ሩጫና ግርግር ነው የተባለለት (ከተቃዋሚዎቹ) የኮፐንሃገኑ ጉባኤ የሳይንቲስቶችና የኩባንያዎች ፍጥጫ እንጂ ጉዳዩ የዓለም ሙቀት ወይም የአየር ንብረት ለውጥ አይደለም ያሉት አካላት በርካታ ሚሊዮን ሕዝብ ሥራ አጥ በሆነበት ወቅት የተፈጠረ ስልታዊ አካሄድ አድርገውም ያቀርቡታል፡፡

ጉዳዩ በኢስት ኤንጅሊያ ዩኒቨርሲቲ ያፈተለከ የሳይንስ ውጤት ነው ሲሉም እነዚሁ አካላት የአየር ንብረት ለውጥ የለም ብለዋል፡፡ ሆኖም የአየር ንብረት ለውጥ ካለመኖሩ በተጨባጭ ያረጋገጡ ሳይንሳዊ ምርምሮችና ውጤቶቻቸውም ቀርበዋል፡፡

የቡድን 77 መሪ የነበሩት ፓትሪስ ሉሙምባ እና ታይና ያቀረቡት የመደራደሪያ ሐሳብ መንግሥታዊ ያልሆኑ ድርጅቶችን ያስፈነደቀ ቢሆንም ፍፃሜው የሰው ዘርን የማዳን ድርድር ተደርጐ ካልተወሰደ ፋይዳ ቢስ መሆኑን ተናግረው የ2 ዲግሪ ሴልሽየስ የሙቀት መጠን ጭማሪ የአፍሪካን ሙቀት በ3.5 ዲግሪ ሴልሽየስ እንደሚጨምረው ገልፀዋል፤ አንዳንድ የደሴት አገሮችንም እንደሚያጠፋ አስጠንቅቀዋል፡፡

በፓትሪስ ሉሙምባ ሐሳብ እ.ኤ.አ በ2012 የበካይ ጋዝ ልቀት መጠን በ52 በመቶ መቀነስ ይኖርበታል፡፡ በ2020፣ 65 በመቶ፣ በ2030 85 በመቶ እንዲሁም በ2050 100 በመቶ ልቀቱ መቀነስ እንዳለበት ንግግር አድርገው ነበር፡፡

ይህንን ሐሳብ አፍሪካውያኑን መንግሥታት ጨምሮ የበለፀጉት አገራት ተቃውመውታል፡፡

እኒህና መሰል ኩነቶችን አስተናግዶ ያለፈው የኮፐንሃገኑ ጉባኤ የአካባቢ ተቆርቋሪዎችና መንግሥታዊ ያልሆኑ ድርጅቶች ውጤት አልባ "የቀውስ ድርድር" እንዳነበር ቢገልፁትም አፍሪካ ተጠቅማበታለች በተለይ በፋይናንስ ረገድ ጥሩ ውጤት አግኝታለች ከሚሉት ውስጥ ኢትዮጵያ አንዷ ናት፡፡