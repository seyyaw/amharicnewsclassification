በሚቀጥሉት ሁለት ዓመታት አገሪቱ የኃይል እጥረት የማይገጥማትና በቀጣዩ አምስት ዓመታትም እስካሁን የተገነቡትን የኃይል ማመንጫዎች በእጥፍ ለማሳደግ በየዓመቱ ከ1.5 ቢሊዮን ዩሮ በላይ እንደሚያስፈልጋት ተገለፀ፡፡

 


ይህ የተገለፀው ባሳለፍነው ረዕቡ 420 ሜጋ ዋት ኃይል ማመንጨት የሚችለው የግልገል ግቤ ሁለት የኃይል ማመንጫ ጣቢያ በይፋ በተመረቀበት ወቅት ነው፡፡

በዚህ የምረቃ ሥነ ሥርዓት ላይ የተገኙት ጠቅላይ ሚኒስትር መለስ ዜናዊ እንደገለፁት የግልገል ግቤ ፕሮጀክት ብዙ መስዋትነትን ጠይቆ ለምረቃ የበቃ መሆኑንና ተባብሮ ከተሠራ ምንም ዓይነት ነገር ቢሆን መሠራት እንደሚችል የሚያሳይ እንደሆነ ጠቁመዋል፡፡

ከግልገል ግቤ ሁለት በኋላም በቀጣይነት ግልገል ግቤ ሦስት እና አራት ግንባታቸው እንደሚቀጥል የገለፁት አቶ መለስ በሚቀጥሉት አምስት ዓመታት አሁን ግንባታቸው አልቆ ኃይል ማመንጨት የጀመሩት ጣቢያዎች ከሚያስገኙት ኃይል በእጥፍ የሚሆን የኃይል ማመንጫዎች የሚችሉ ግንባታዎችን ለማከናወን ማቀዳቸውን አመልክተዋል፡፡

በምረቃ ሥነ ስርዓቱ ላይ ያገኘናቸው የኢትዮጵያ ኤሌክትሪክ ኃይል ኮርፖሬሽን ቦርድ ሰብሳቢና የንግድና ኢንዱስትሪ ሚኒስትር አቶ ግርማ ብሩ ለሪፖርተር እንደገለፁት ደግሞ የግልገል ግቤ ሁለት የኃይል ማመንጫ ሥራ መጠናቀቅ የአገሪቱን የኃይል አቅርቦት ፍላጐት ለማርካት ትልቅ ቦታ ይኖረዋል ብለው አሁን እየተገነቡ ያሉት የኃይል ማመንጫዎች ሲጠናቀቁ የኃይል አቅርቦቱ ወደ ላቀ ደረጃ ይሸጋገራል ብለዋል፡፡

"አሁን ባለንበት ደረጃ የኃይል እጥረት ውስጥ አንገባም"፡፡ ያሉት አቶ ግርማ ከስር ከስር ሌሎች የኃይል ማመንጫ ጣቢያዎች ስራ የሚጀምሩ በመሆኑ በዚህ ዓመት ብቻ ሳይሆን በሚቀጥለው ዓመትም የኃይል እጥረት ስጋት እንደማይኖር ጠቁመዋል፡፡ የኃይል ማመንጫዎቹ ግድቦች በተለየ ሁኔታ የዝናብ እጥረት ካላጋጠማቸው በስተቀር የኃይል እጥረት እንደማይኖር አመልክተዋል፡፡ አሁን ያለቁት የኃይል ማመንጫ ግድቦች የውኃ መጠን እየጨመረ የሚመጣ በመሆኑም የኃይል አቅርቦቱ እያደገ እንደሚመጣ የገለፁት አቶ ግርማ እንደ ምሳሌ ያነሱት የተከዜ የኃይል ማመንጫ ግድብ አሁን ካለበት የበለጠ እየሞላ ሲሄድ ደግሞ የሚኖረው ኢነርጂ ከፍተኛ ይሆናል ብለዋል፡፡ አሁን ካሉት ማመንጫዎች የምናገኘው የኃይል መጠን፣ በግንባታ ላይ ያሉት የተለያዩ የኤሌክትሪክ ኃይል ማመንጫ ጣቢያዎችና ሌሎች የኃይል ምንጮች የሚሰጡት ኃይል በየዓመቱ እያደገ ያለውን የኃይል ፍላጎት እየሞሉ እስከ ግልገል ግቤ 3 ፕሮጀክት መጠናቀቂያ ድረስ ሊወስዱን እንደሚችሉ ከአቶ ግርማ ገለፃ ለመረዳት ተችሏል፡፡

በአሁኑ ጊዜ የአገሪቱን የኃይል ፍላጎት በየዓመቱ ከ20 በመቶ በላይ የሚጨምር ሲሆን ከዚህ ቀደም በኃይል አቅርቦት የተከሰተው ችግር የማይኖር መሆኑንም አመልክተዋል፡፡ በአገሪቱ ከፍተኛ ኃይል ማመንጨት አቅም ይኖረዋል የተባለው የግልገል ጊቤ 3 ፕሮጀክት የ1870 ሜጋ ዋት ኃይል የማመንጨት አቅም አለው፡፡ ይህንንም ፕሮጀክት ሳሊኒ ኮስትሩቶሪ (Salini Costruttori) የሚገነባው ይሆናል፡፡ ይህንን የግልገል ጊቤ ሦስትና ሌሎች የኃይል ማመንጫዎችን ለመገንባት ከፍተኛ የሆነ መዋለ ነዋይ የሚጠይቁ መሆናቸውን ያመለከቱት የኢትዮጵያ ኤሌክትሪክ ኃይል ኮርፖሬሽን ዋና ሥራ አስፈፃሚ አቶ ምህረት ደበበ በበኩላቸው ፕሮጀክቶቹን ከግብ ለማድረስ በየዓመቱ የ1.5 ቢሊዮን ዩሮ ማሟላትን የሚጠይቅ እንደሆነ አመልክተዋል፡፡

ግልገል ጊቤ ፕሮጀክትን ከግብ ለማድረስ ከፍተኛ እገዛ ያደረገው የጣሊያን መንግሥት የውጭ ጉዳይ ሚኒስትር ፍራንኮ ፍራቲኒ በምረቃ ሥነ ሥርዓት ላይ እንደገለፁት ደግሞ መንግስታቸው ለኢትዮጵያ እጅግ አስፈላጊ ለሆነው ለዚህ ፕሮጀክት ድጋፍ በማድረጉ ኩራት ይሰማዋል ነበር ያሉት፡፡ ምክንያቱም የተሟላ የኃይል አቅርቦት ለማቅረብ የየእለት ኑሮን ለማሻሻል የኤሌክትሪክ ኃይል ማቅረብ ያለው አስተዋፅኦ ከፍተኛ  በመሆኑ በዚህ ወሳኝ ፕሮጀክት ተሳታፊ መሆናቸው አስደስቶኛል ብለዋል፡፡

ፕሮጀክቱ እውን እንዲሆን የጣሊያን መንግሥት ያደረገው ድጋፍ ለኢትዮጵያ ያለውን አጋርነት የሚያሳይ መሆኑን ጭምር የገለፁት የውጭ ጉዳይ ሚኒስትሩ ወደፊትም ድጋፉን ይቀጥላል ብለዋል፡፡

የግልገል ግቤ ፕሮጀክት ለዚህ መብቃት ኢትዮጵያ ከአጭር ጊዜ አኳያ ባለፈው ዓመት ተከስቶ የነበረው የኃይል እጥረት ለመቅረፍ የበኩሉን አስተዋፅኦ ከማድረጉ ባሻገርም ከረዥም ጊዜ አኳያ ደግሞ ኢትዮጵያ በካይ ባልሆኑ የኢነርጂ ምንጮች በመጠቀም የራስዋን የኃይል ፍላጎት ለማሟላትና የጎረቤት አገሮችን ፍላጎት ለማገዝ የያዘችውን አቅጣጫ ትክክለኛነት የሚያመላክት ነው ብዬ አምናለሁ ብለዋል፡፡

የግልገል ግቤ ሁለትን ጨምሮ አገሪቱ ለገነባቻቸው የኃይል ማመንጫዎች የሚውል ገንዘብ ለማግኘት ብዙ ፈተና ገጥሞ እንደነበር ያስታወሱት የማእድንና ኢነርጂ ሚኒስትሩ አቶ አለማየሁ ተገኑ እነዚህን ፕሮጀክቶች ለመገንባት የቀረበውን የገንዘብ ድጋፍ ማግኘት ካለመቻሉም በላይ ፕሮጀክቱ ምንም እንደማያደርግልን ሲገለፅ እንደነበር አስታውሰው የጣሊያን መንግሥትና የአውሮፓ ኢንቨስትመንት ባንክ ያደረጉትን ድጋፍ አድንቀዋል፡፡

ከ490 ሚሊዮን ዩሮ በላይ ወጪ የጠየቀው የግልገል ጊቤ ሁለት የኃይል ማመንጫ ጣቢያ የግንባታ ወጪ ውስጥ 52 በመቶ የሚሆነውን የጣሊያና የአውሮፓ ኢንቨስትመንት ባንክ የሸፈኑ ሲሆን ቀሪውን የኢትዮጵያ መንግሥት የሸፈነ መሆኑና ከውጭ ለተገኘው የገንዘብ ድጋፍ ደግሞ የጣሊያን መንግሥት ከፍተኛ የሆነ እገዛ ማድረጉን አመልክተዋል፡፡

እንደ ጠቅላይ ሚኒስትሩ ገለፃ ደግሞ የጣሊያን ጠቅላይ ሚኒስትር ሲልቪዮ ቤርሌስኮኒ በግል ለፕሮጀክቱ ስኬት ያበረከቱት አስተዋፅኦ ቀላል እንዳልሆነ በመግለፅ ለጣሊያን ጠቅላይ ሚኒስትርና ለጣሊያን ሕዝብ ምስጋና አቅርበው በቀጣይም ለሚካሄዱት ግንባታዎች የጣሊያን መንግሥትና የአውሮፓ ኢንቨስትመት ባንክ ድጋፍ ያደርጋሉ የሚል እምነት እንዳላቸው ገልፀዋል፡፡ ግንባታውንም ላከናወነው ሳሊኒ ኮስትሩቶሪ ያላቸውን አድናቆት ገልፀዋል፡፡  

የግንባታ ሂደቱ እጅግ ፈታኝ የነበሩና ተስፋ የሚያስቆርጡ አጋጣሚዎችን አስተናግዶ የነበረው ይህ የግልገል ግቤ 2 ፕሮጀክት ሥራ ላይ ከ30 የማያንሱ አገር ዜጎች ተካፋይ ሆነውበታል፡፡

የምርቃው ሥነ ስርዓቱ በተካሄደበት የኃይል ማመንጫ ጣቢያው አዳራሽ ውስጥ በተርታ የተዘረጉት የተለያዩ አገራት ባንዲራዎች በዚህ ከየአቅጣጫው የተሰበሰቡትን ባለሙያዎች ብዛትና ለፕሮጀክቱ የተሰጠውን ከፍተኛ ግምት ያሳያል፡፡ 

በምረቃ ሥነ ስርዓቱ ላይ ካገኘናቸው ተጋባዥ እንግዶች መካከል አንዱ ይህንን ከ30 በላይ የሚሆኑ የተለያዩ አገራት ባንዲራዎች ተመልክተው ..ይህን ሁሉ ባንዲራ ሳይ የተመድ ጉባኤ በዚህ ቦታ የሚካሄድ መስሎኛል.. እስከማለት ደርሰዋል፡፡

የኦሮሚያና የደቡብ ህዝቦችን በሚያዋስነው የፏፋ ተራራን ይዞ የተገነባው ይህ ፕሮጀክት በተለይ 26 ኪሎ ሜትር የሚደርሰውን ዋሻ ለመቦርቦር የነበረው ፈታኝ ሁኔታና በሌሎች ተመሳሳይ ችግሮች ሳቢያ የግንባታ ጊዜው ዘግይቶ ቢመረቅም ውጤቱ አርኪ እንደነበርም ተገልጿል፡፡

በዚህም ፕሮጀክት እስከ 4 ሺህ ቋሚና ጊዜያዊ ሠራተኞች እንደነበሩ ለማወቅ የተቻለ ሲሆን ፈታኝ የሆነው ግንባታ፣ አስቸጋሪ የሆነውን የአየር ፀባይ እንዲሁም ስጋት የሚፈጥረውን የአካባቢውን መልክአምድር ተቋቁሞ ለዚህ ውጤት መብቃት ትልቅ ነገር መሆኑንም ያነጋገርናቸው የምረቃ ሥነ ስርዓቱ ተሳታፊዎች ገልፀዋል፡፡ 

ፕሮጀክቱን እውን ለማድረግ በሥራ ላይ ከ8 ያላነሱ ሠራተኞች ሕይወታቸው ያለፈ መሆኑ የተገለፀ ሲሆን አንዳንዶችም ይህ ቁጥር ከዚህ ሊበልጥ እንደሚችል ይገልጻሉ፡፡