የአሽከርካሪዎች ስልጠናና ትምህርት የሚታይበትን ክፍተት ለመሙላት አማራጭ ይሆናል የተባለ ሶፍትዌር በአንድ ኩባንያ ተዘጋጀ፡፡ 

ዝግጅቱ ሁለት ዓመት እንደፈጀና አጠቃላይ ወጪውም 450ዢ000 ብር እንደሚገመት የገለፁልን የአይ ዲስክ ሶሉሽንስ ኃ/የተ/የግል ኩባንያ ረዳት ሥራ አስኪያጅ አቶ ቴዎድሮስ ታደሰ የሶፍትዌሩ ዝግጅት በአሁኑ ወቅት አሽከርካሪዎች የሚሰለጥኑበትና የመንግሥት ስርዓተ ትምህርት ሊያግዝና በየማሰልጠኛው ለሚሰጡ የተለያዩ የተግባራዊ ስልጠና መረጃዎች አማራጭ ሆኖ እንደቀረበም አስታውቀዋል፡፡ 

በአሀኑ ወቅት የሚሰጠው የአሽከርካሪዎች ስልጠና በአብዛኛው ንድፈ ሐሳብ ላይ የተመረኮዘና በተግባር የሚሰጡትም ቢሆኑ (በቪዲዮ የታገዙ ማስተማሪያዎች) አሽከርካሪዎች በቀላሉ ተግባር ላይ እንዲያውሏቸው የሚያስችሉ ሆነው አላገኙዋቸውም፡፡ 

ሶፍትዌሩ የሚሞላውን ክፍተትና ልዩነት ሊያመጣ ስላለበት ጉዳይ አቶ ቴዎድሮስ ሲያስረዱ "ንድፈ ሐሳብ ተምረው ወደ መኪና ላይ እንዲወጡ መደረጉ ክፍተት ያለበት በመሆኑ በአኒሜሽን የተዘጋጁ የመንገድ ምልክቶችን፣ ስርዓትና ደህንነቶችን ያካተተ ሶፍትዌር በመሆኑ ለጀማሪዎችና በማሽከርከር ላይ ያሉትን ያስተምራል፡፡" 

የተዘጋጀው የአሽከርካሪዎች ማስተማሪያ ሶፍትዌር 87 የመንገድ ምልክቶችንና አጠቃቀማቸውን በተግባር እያሳየ ለማስተማር የሚያስችል ሲሆን የመንገድ ደህንነት፣ የትራፊክ ሕጎችንና የተለያዩ አሽከርካሪዎች ሊገነዘቡዋቸው የተገቡ ቁምነገሮችን አካቷል፡፡ 

የመንጃ ፈቃድ አውጥተው በማሽከርከር ላይ ላሉት በደረሱ አደጋዎችና የትራፊክ ስህተቶች ላይ የተመረኮዘ ጥናታዊ የትምህርት ሞጁሎች የተዘጋጁላቸው ሲሆን ለጀማሪ ሰልጣኞችም ሙሉ በሙሉ በእይታ የታገዘ ስልጠና ለመስጠት ያስችላል ተብሏል፡፡ 

የአኒሜሽን ሶፍትዌሩን ተግባራዊ ለማድረግ በአዲስ አበባ ከሚገኙ 2 ያህል የማሰልጠኛ ማዕከሎች ጋር በሶፍትዌሩ ለማሰልጠን መስማማታቸውንና በትራንስፖርትና መገናኛ ሚኒስቴር፣ የትራንስፖርት ባለስልጣን ድጋፍ ማግኘቱን አቶ ቴዎድሮስ ገልፀዋል፡፡ 

ሶፍትዌሩ በአማርኛ ቋንቋ የተሰናዳ ነው፡፡ ሶፍትዌሩ ለማስተማሪያነት መዋል ሲጀምር በትራፊክ አደጋ ተጎጂዎችን፣ የትራፊክ ፖሊሶችንና የኢንሹራንስ ኩባንያዎችን እንዲገኙ በመጋበዝ ስልጠናው የሚካሄድ መሆኑም ተገልጿል፡፡ 

በሶፍትዌሩ ለመማር የሚፈልጉ ሰልጣኞች የሚከፍሉት ክፍያን በተመለከተ አቶ ቴዎድሮስ ሲያስረዱ የተለየ ክፍያ ለጊዜው እንደሌለውና ሰልጣኞች በዚህ ሶፍትዌር የመማር አማራጭ እንዳላቸው ማስገንዘብ እንደሚፈልጉም ተናግረዋል፡፡ 

የትራፊክ ደህንነት አደጋ በብዛት እየደረሰ ያለው ልምድ ባላቸው አሽከርካሪዎች በመሆኑ ለእነዚህ አሽከርካሪዎች የሚሰጥ የተለየ የስልጠና ኮርስ ሶፍትዌሩ ማካተቱን ገልፀዋል፡፡ 

የአሽከርካሪዎች ማሰልጠኛ ሶፍትዌሩ የተዘጋጀው ለጀማሪዎችና በማሽከርከር ላይ ላሉት ሲሆን፣ በመጪዎቹ አምስት ዓመታት ጀማሪ ሰልጣኞች በአማካይ ከ800ዢ000 ያላነሱ ስልጠና ያገኛሉ ተብሎ ይጠበቃል፡፡ ልምድ ያላቸው በአማካይ ከ600ዢ000 በላይ አሽከርካሪዎችም የሶፍትዌሩ ተጠቃሚዎች ይሆናሉ ተብሎ ዕቅድ መያዙን አቶ ቴዎድሮስ አስታውቀዋል፡፡ 

ሶፍትዌሩ በአማራጭነት የቀረበ በመሆኑ ለመማር ፈቃደኛ የሆኑ ሰልጣኞች የሚማሩበት ሲሆን ወደፊት በአሽከርካሪዎች ማሰልጠኛ ስርዓተ ትምህርት ሊካተት የሚችልበትን ሁኔታ ከተሞክሮው በመነሳት ለመሥራት ማቀዳቸውን አቶ ቴዎድሮስ ይናገራሉ፡፡ 

በአሁኑ ሰዓት በጋራ ለመስራት ስምምነት ካደረጉባቸው ማሰልጠኛ ማዕከላት ስለሶፍትዌሩ ጠይቀናቸዋል፡፡ የሞሽስብ Drivers and Mechanics Training Center ባለቤትና ሥራ አስኪያጅ አቶ ዳዊት ገብሩ እንደገለፁልን ሶፍትዌሩን ያዘጋጁት አካላት ከመንገድ ትራንስፖርት እውቅና ያገኙና አብሯቸው የሚሰራ የሚፈልጉ በመሆናቸውና "ሶፍትዌሩ በተግባር የተደገፈና ለየት ያለ በመሆኑ አብረን ለመስራት ተፈራርመናል" ብለዋል፡፡ 

የኬቢ ኢንተርናሽናል የአሽከርካሪዎች ማሰልጠኛ ባለቤትና ዋና ሥራ አስኪያጅ አቶ ክብሮም ታደሰ በበኩላቸው የመንገድ ትራንስፖርት ሚ/ር የቴክኒክ ድጋፍ ለማድረግና እውቅና ለመስጠት መፍቀዱ፣ አብሮ ለመሥራት ስምምነቱ ምክንያት እንደሆናቸው ገልፀው፣ ሶፍትዌሩ በአኒሜሽን የታገዘና የመጀመሪያ በመሆኑ ትልቅ ጅምር እንደሆነ ተናግረዋል፡፡ 

በአገሪቱ ለስልጠና የሚረዱ በቂ ማቴሪያሎች የሉም ያሉት አቶ ክብሮም ሶፍትዌሩ በዚህ ረገድም ጥቅም እንደሚሰጥ ገልፀውልናል፡፡