አንዱን ኪሎ ሜትር መንገድ ለመገንባት እስከ 23 ሚሊዮን ብር ወጪ የጠየቀውን የግንደበር - ጐቤንሣ (ኮንትራት3)

 

33 ኪ.ሜትር መንገድ ግንባታ ለማካሄድ የንኮማድ የተባለው አገር በቀል የኮንስትራክሽን ኩባንያ ከኢትዮጵያ መንገዶች ባለሥልጣን ጋር የግንባታ ስምምነት ተፈራረመ፡፡

 


ከትናንት በስቲያ በኢትዮጵያ መንገዶች ባለሥልጣን የመሰብሰቢያ አዳራሽ በተደረገው ስምምነት ላይ እንደተለገፀው የግንደበር-ጐቤንሳ (ኮንትራት3) መንገድ ግንባታ ጠቅላላ ወጪ 755.4 ሚሊዮን ብር ነው፡፡ የመንገዱ ግንባታም በሦስት ዓመት ተኩል ጊዜ ውስጥ ይጠናቀቃል ተብሏል፡፡

የዚህ መንገድ ርዝማኔ 33 ኪ.ሜትር ቢሆንም ጠቅላላ ወጪው በየአንዳንዱ ኪ.ሜትር ሲታሰብ አንዱን ኪሎ ሜትር መንገድ ለመገንባት 23 ሚሊዮን ብር ገደማ ወጪ ይጠይቃል፡፡ ይህም ለአንድ ኪሎ ሜትር የመንገድ ግንባታ ከፍተኛ ዋጋ የተጠየቀበት ፕሮጀክት እንዲሆን አድርጓል፡፡ እንደ ኢትዮጵያ መንገዶች ባለሥልጣን ዋና ዳይሬክተር አቶ ዛይድ ወ/ገብርኤል ገለፃ ከሌሎች የመንገድ ፕሮጀክቶች በተለየ የዚህ መንገድ ሥራ በወጪ ደረጃ ከፍተኛ የሆነበት ምክንያት  መንገዱ የሚገነባበት አካባቢ ያለው የመልከአምድር አቀማመጥ እጅግ አስቸጋሪ በመሆኑ ነው፡፡

የግንባታው መጠናቀቂያ ጊዜም ሦስት ዓመት ተኩል የመሆኑ ዋነኛ ምክንያትም ከአካባቢው የመልከአምድር አስቸጋሪነት ጋር የተያያዘ እንደሆነ የጠቆሙት አቶ ዛይድ በሌሎች መንገዶች ላይ ቢሆን ለ33 ኪ.ሜትር መንገድ ግንባታ የዚህን ያህል ረዥም ጊዜ እንደማይሰጥም አመልክተዋል፡፡ 

የዚህን መንገድ ግንባታ በጨረታ ያሸነፈው የንኮማድ ኮንስትራክሽን ዋና ሥራ አስኪያጅ አቶ የምሩ ነጋ በበኩላቸው "የመንገድ ሥራው የሚካሄድበትን ቦታ ለተመለከተው ሰው በዚህ አካባቢ እንዴት መንገድ ይወጣል ሊል ይችላል" ብለው፣ በአካባቢው ያለው የመልክአምድር አቀማመጥ እጅግ አስቸጋሪ ከመሆኑና በየአንዳንድ ኪሎ ሜትር የሚካሄደው ግንባታ ወጪው ከፍ እንዲል ማድረጉን አብራርተዋል፡፡

የኢትዮጵያ መንገዶች ባለሥልጣን አንድ ባለሙያ እንደጠቆሙት ደግሞ እንዲህ ባሉ አካባቢዎች ግንባታዎች ሲካሄዱ መታየት ያለበት የመንገዱ በአንድ ኪሎ ሜትር የሚፈጀው የገንዘብ መጠን አይደለም፡፡

ዋናው የሚወስነው ነገር በአንድ ኪሎ ሜትር ውስጥ ያለው የሥራ መጠን ነው፡፡ በዚህ መንገድ ግንባታ በአንድ ኪሎ ሜትር ግንባታ ውስጥ ያለው የሥራ መጠን በጣም ብዙ ነው ይህም ወጪውን ከፍ ያደርጋል በማለት አብራርተዋል፡፡

የመንገድ ፕሮጀክቱ ግንባታ ሙሉ ለሙሉ ሲጠናቀቅ የኦሮሚያን ክልል ከአማራ ክልል ዞኖች (ሰሜን ሸዋ) ጋር ከማገናኘቱም በላይ፣ አርሶ አደሩ የግብርና ምርቱን በቀላሉ ወደ ማዕከላዊ ከተሞችና አጎራባች ዞኖች ለማጓጓዝ ከማስቻሉም በተጨማሪ፣ በአካባቢው ያለውን የንግድ እንቅስቃሴ እንደሚያቀላጥፍና የአገሪቱን የድህነት ቅነሳ ስትራቴጂ እውን ለማድረግ የበኩሉን አስተዋጽኦ እንደሚያበረክት ይታመናል፡፡

እንደሚታወቀው የሰሜን ሸዋ አካባቢ ያለው መልክአምድር አስቸጋሪ ከመሆኑ አንፃር የመንገድ ግንባታ ለማካሄድ ባለመቻሉ፣ ነዋሪው የትራንስፖርት አገልግሎት ተጠቃሚ እንዳይሆን ያደረገውን መሰናክል ሰብሮ በቀላሉ የትራንስፖርት ተጠቃሚ እንዲሆን የሚያደርግ መሆኑን የገለፁት አቶ ዛይድ፣ በተለይ የመንገዱ መገንባት በአካባቢው ያሉትን ከተሞች ከማገናኘት አልፎ አርሶ አደሩ የአዲስ አበባን ትልቅ ገበያ እንዲያገኝ ያስችለዋል፡፡

የዚህ መንገድ ግንባታ በመንግሥት በፀደቀው የሦስት ዓመቱ የመንገድ ዘርፍ ልማት ፕሮግራም ከተካተቱት የመንገድ ፕሮጀክቶች መካከል የሞጆ-አረርቲ-ጎንቤንሳ መንገድ ቀጣይ ክፍል ነው፡፡

መንገዱ የጐን ስፋቱ ትከሻን ጨምሮ 10 ሜትር ሲሆን፣ ግንባታው የፍሳሽ ማስተላለፊያ ቱቦዎች እና ፉካዎችን የሚያጠቃልል ነው፡፡ በኮንትራት ውሉ መሠረት በ2005 ዓ.ም. መጨረሻ እንደሚጠናቀቅ ለሚጠበቀው ለዚህ መንገድ ግንባታ የሚውለውን ወጪ ሙሉ በሙሉ በኢትዮጵያ መንግሥት የሚሸፈን መሆኑንም ለማወቅ ተችሏል፡፡

የዚህ መንገድ የመጀመሪያ ክፍል የሆኑት እና 100 ኪ.ሜ. ርዝመት ያለውን ኤጀሬ-አረርቲ እና የአረርቲ-ጐቤንሳ የመንገድ ፕሮጀክት አንድ ቢሊዮን ብር በሚደርስ ወጪ በመገንባት ላይ ሲሆን ግንባታውንም የሚያከናውነው የንኮማድ ኮንስትራክሽን ነው፡፡ 

የዚህ መንገድ ከፍተኛው ክፍል ግንባታን ለማስጀመር ዝግጅት እየተደረገ መሆኑንና በቅርቡም ከሚመረጠው የኮንስትራክሽን ኩባንያ ጋር ውል ይፈፀማል ተብሎ ይጠበቃል፡፡

የንኮማድ ኮንስትራክሽን እስካሁን ከባለሥልጣኑ ከተረከባቸው መንገዶች ውስጥ ሦስቱን ግንባታ አጠናቆ ያስረከበ ሲሆን፣ ከትናንት በስቲያ ስምምነት ያደረገበትን መንገድ ጨምሮ በአሁኑ ጊዜ አራት የመንገድ ፕሮጀክቶች በእጁ ይገኛሉ፡፡

በስምምነቱ ወቅት አቶ የምሩ እንደጠቆሙት የአገር ውስጥ ሥራ ተቋራጮች እንዲህ ዓይነት እድል እያገኙ መሄዳቸው ከውጭ ከሚመጡ ኮንትራክተሮች ጋር እንዲወዳደሩ ያደርጋል ብለዋል፡፡ አንዳንድ መስፈርቶችን በመቀነስ የአገር ውስጥ ኮንትራክተሮች ተጠቃሚ እንዲሆኑ ለማድረግ መንግሥት ያመቻቸው አሠራር ለአገር ውስጥ ኮንትራክተሮች እድገት የራሱን አስተዋፅኦ እያበረከተ በመሆኑ መንግሥት ምስጋና ይገባዋል ብለዋል፡፡