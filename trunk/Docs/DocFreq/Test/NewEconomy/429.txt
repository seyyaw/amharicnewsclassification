የፌዴራሉ ከፍተኛ ፍ/ቤት ታኅሳስ 22 ቀን 2002 ዓ.ም. በዋለው ችሎት ዳንኤል በቀለ የተባለ የንግድ ባንክ ሠራተኛና አምስት ግብረ አበሮቹ በፈፀሙት ከ3 ሚሊዮን ብር በላይ ዝርፊያና የሙስና ወንጀል ከ10 እስከ 14 ዓመትና ከብር 5000 እስከ 200,000 በሚደርስ ገንዘብ እንዲቀጡ ወሰነ፡፡


የሥነ-ምግባርና የፀረ-ሙስና ኮሚሽን ዐቃቤ ሕግ በግለሰቦቹ ላይ የመሠረተው ክስ በኢትዮጵያ ንግድ ባንክ የአራዳ ጊዮርጊስ ቅርንጫፍ የኮምፒዮተር ባለሙያ ሆኖ በባንኩ የቁጠባ ሒሳብ ክፍል ውስጥ ይሠራ የነበረው አንደኛ ተከሳሽ ዳንኤል በቀለ፣ ለራሱና ለሌሎች አምስት ተከሳሾች ተገቢ ያልሆነ ብልፅግናን ለማግኘት፣ እንዲሁም የይለፍ ቃል ያለአግባብ ተጠቅሞ ከአምስት ግለሰቦች ተንቀሳቃሽ ሒሳብ በተለያዩ ጊዜያት በድምሩ 3..627..300 ብር ወጪ በማድረግ ዘርፏል፡፡ በሌሎቹ ተከሳሾች የሐሰት ስም በከፈታቸው ተንቀሳቃሽ የሒሳብ ቁጥሮችም ገቢ ማድረጉን የሥነ-ምግባርና የፀረ ሙስና ኮሚሽን ለሪፖርተር ጋዜጣ የላከው መግለጫ ይገልፃል፡፡

2ኛ፣ 3ኛ እና 4ኛ ተከሳሽ የሆኑት በለጠ መዓዛ፣ ብዙነሽ አበበ እና ዳዊት ወይም ሔኖክ ዘሪሁን፣ በሐሰተኛ ስማቸው በተከፈተው ተንቀሳቃሽ ሂሳብ በዋናው ተከሳሽ ዳንኤል በቀለ አማካኝነት ገቢ የተደረገላቸውን ገንዘብ ወጪ አድርገው ወስደዋል፡፡

አምስተኛው ተከሳሽ ሳሙኤል በቀለ የዋናው ተከሳሽ ወንድም ሲሆን፣ ከቅርንጫፍ ባንኩ ያወጣውን ገንዘብ እ.ኤ.አ ከጃንዋሪ 30 ቀን 2002 ጀምሮ በአቢሲኒያ ባንክ ነጋድራስ ቅርንጫፍ በስሙ ተንቀሳቃሽ ሒሳብ ከፍቶ በርካታ ገንዘብ አስቀምጧል፡፡

ዋናው ተከሳሽ ከአገር ጠፍቶ ከሄደም በኋላ በሚያስተላልፍቸው መልዕክቶች መሠረት አምስተኛ ተከሳሽ ለሁለተኛ ተከሳሽ በለጠ መዓዛ 200,000 ብር ከመስጠቱም በላይ ካስቀመጠው ገንዘብ ለራሱና ለሌሎች በመስጠት አከፋፍሏል፡፡

ከዚህ በተጨማሪ ስድስተኛ ተከሳሽ ይኩራባቸው ተሠማ ከ2ኛው ተከሳሽ በለጠ መዓዛ ጋር በመሆን አንዲት ሌላ ሴት በስማቸው በአራዳ ጊዮርጊስ ቅርንጫፍ ባንክ ተንቀሳቃሽ ሒሳብ እንዲከፍቱ በማስደረግ፣ ግለሰቧ በተለያየ ጊዜ ከባንኩ ያወጡትን ገንዘብ ሁለቱ ተከሳሾች እየተቀበሉ ለግል ጥቅማቸው አውለዋል፡፡

ሁሉም ተከሳሾች በሙሉ ሐሳባቸውና አድራጎታቸው፣ በሚያስከትለው ውጤትም ተስማምተው፣ አውቀውና ፈቅደው በግብረ አበርነትና ሥልጣንን ያለ አግባብ መጠቀማቸውን የሚገልፀው የኮሚሽኑ መግለጫ፣ አንደኛ ተከሳሽ ዳንኤል በቀለ በሌለበት በ14 ዓመት እስራትና በብር 20,000 እንዲቀጣ ከፍተኛው ፍ/ቤት ወስኗል፡፡

2ኛ ተከሳሽ በለጠ መዓዛ በ12 ዓመት እስራትና በብር 20,000፣ 3ኛ ተከሳሽ ብዙነሽ አበበ (በሌለችበት) በ10 ዓመት እስራትና በብር 5,000፣ 4ኛ ተከሳሽ ዳዊት ወይም ሔኖክ ዘሪሁን በሌለበት በ10 ዓመት እስራትና በብር 15,000፣ እንዲሁም 6ኛ ተከሳሽ ይኩራባቸው ይልማ በ10 ዓመት እስራትና በብር 15,000 እንዲቀጡ ወስኗል፡፡

የኮሚሽኑ ዐቃቤ ሕግ ተከሳሾቹ የቀረበባቸውን የሰውና የሰነድ ማስረጃ ሊከላከሉ ባለመቻላቸው ፍ/ቤቱ ታኅሳስ 22 ቀን 2002 ዓ.ም. ውሳኔው እንደሰጠ በመግለጫው ተመልክቷል፡፡