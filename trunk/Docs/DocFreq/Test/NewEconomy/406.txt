አሊያንስ ትራንስፖርት ሰርቪስስ አክሲዮን ማህበር የአክሲዮን ሽያጭ ከጀመረበት ጊዜ ወዲህ በሁለት ወራት ጊዜ ውስጥ ከኩባንያው የመነሻ ካፒታል ከ25 በመቶ በላይ የአክሲዮን ሽያጭ ማካሄዱን አስታወቀ፡፡



የአክሲዮን ማህበሩ ዋና አደራጅና የቦርድ ሰብሳቢ አቶ አዲል አብደላ እንደገለፁት በዚህ አጭር ጊዜ ውስጥ የተካሄደው ሽያጭ አክሲዮን ኩባንያው በያዘው የጊዜ ሠሌዳ መሠረት ሥራውን ለመጀመርና ቀሪ የአክሲዮን ሽያጮቹንም በተያዘለት ጊዜ ማጠናቀቅ የሚያስችለው እንደሆነ ጠቁመዋል፡፡

በአክሲዮን ማህበሩ እቅድ መሠረት በመጪው ዓመት መጀመሪያ ላይ ከ100 እስከ 120 የሚደርሱ አውቶብሶችን ገዝቶ በማስገባት ሥራ የሚጀምር ሲሆን አውቶብሶቹን ለመግዛትም ከተለያዩ የአውሮፓ የተሽከርካሪ ፋብሪካዎች ጋር በመነጋገር ላይ መሆናቸውን ገልጸዋል፡፡

ከዚህም ሌላ የከተማ ውስጥ የሕዝብ ትራንስፖርት አገልግሎቶችን ዘመናዊ፣ ቀልጣፋና ጥራቱን የጠበቀ አገልግሎት ለመስጠት ከሚያስችሉት አሠራሮች መካከል አንዱ የሆነውን  እና ባስ ራፒድ ትራንዚት ሲስተም ለመዘርጋትም ከአገር ውስጥና ከውጭ ኩባንያዎች ጋር በመደራደር ላይ እንደሚገኝ አቶ አደል አስረድተዋል፡፡

የአክሲዮን ማህበሩን እቅድና በአዲስ አበባ ከተማ ውስጥ ለመዘርጋት ያሰበውን ዘመናዊ የትራንስፖርት አገልግሎት በተመለከተ ባሳለፍነው ሐሙስ በሒልተን ሆቴል ባዘጋጀው ፕሮግራም ላይ እንደተገለፀውም በአሁኑ ወቅት ካለው የትራንስፖርት ችግር አኳያ ኩባንያው አትራፊ እንደሚሆንና ወደ ሥራው ከመገባቱ በፊት በተጠናው ጥናት መሠረት ኢንቨስትመንቱ በዓመት በአማካኝ የሚያስገኘው ትርፍ በትንሹ 28.57 በመቶ እንደሚሆን መገመቱን ያሳያል፡፡

ከመጀመሪያው ዓመት ጀምሮ ሥራው አትራፊ በመሆኑ ትርፉም በዓመት በአማካኝ የአክሲዮን ዋጋው 42.4 በመቶ ይሆናል ተብሎ እንደሚገመትና አክሲዮን ኩባንያው ለመገንባት ያቀደው የመኪና ማቆሚያዎች ገቢ ሲታከልበት ይህ ትርፍ ከፍተኛ እንደሚሆን የሚጠበቅ መሆኑንም አደራጆቹ ገልፀዋል፡፡

ፕሮጀክቱ የኢንቨስትመንት ወጪውን ከሦስት ዓመት ባነሰ ጊዜ ውስጥ ይመልሳል የሚል እምነት እንዳላቸው አደራጆቹ ገልጸዋል፡፡  

አቶ አዲል ባቀረቡት ገለፃ ላይም የአሊያንስ ትራንስፖርት ሰርቪስስ አ.ማ. የአምስት ዓመታት የትንበያ የሀብት እና ዕዳ መግለጫዎች እና የትንበያ የገቢ እና ወጪ መግለጫዎች ላይ በግልፅ እንደሚታየው የማህበሩ የፋይናንስ እንቅስቃሴ ከዓመት ወደ ዓመት በከፍተኛ ሁኔታ እያደገ የሚሄድ መሆኑን ነው፡፡ ድርጅቱ ሥራ ከሚጀምርበት ዓመት እስከ አምስተኛው ዓመት ድረስ ጠቅላላ ንብረቱ (Asset) ከብር 167.7 ሚሊዮን ወደ ብር 627.38 ሚሊዮን ያድጋል፡፡ ይህም ማለት የድርጅቱ ጠቅላላ የሀብት ዕድገቱ በአምስት ዓመታት ውስጥ በ274 በመቶ እድገት የሚያሳይ እንደሆነም የተደረገውን ጥናት መሠረት አድርገው ገልፀዋል፡፡   

በሒልተኑ ፕሮግራም ላይ የተገኙት የፌዴራል ትራንስፖርት ባለሥልጣን ዋና ዳይሬክተር አቶ ካሣሁን ኃ/ማርያም እንደገለፁት የሕዝብ ትራንስፖርት አገልግሎት በመንግሥት ላይ ብቻ የሚተው አለመሆኑንና እንደ አሊያንስ ዓይነት ኩባንያዎች በዚህ ዘርፍ መሠማራታቸው ሊያስመሰግናቸው ይገባል ብለዋል፡፡

የትራንስፖርት ፍላጐት ከጊዜ ወደ ጊዜ እየጨመረ ስለሚሄድ ዘርፉ ሠፊ ፍላጐት እንዳለው ጠቁመው ለኩባንያው እቅድ ስኬት መሥሪያ ቤታቸው አስፈላጊ የሆነውን እገዛ ያደርጋል ብለዋል፡፡ ሥራው ውጤት እንዲኖረውም በዘርፉ የተጠኑትን ጥናቶች በሙሉ አሰባስቦ በዚህ መልኩ ማቅረብ መቻሉና ሥራው ሊያስገኝ የሚችለውን  ግብ በዝርዝር መቅረቡም ለሥራው ብዙ የተደከመለት መሆኑን እንደሚጠቁም የአቶ ካሣሁን አስተያየት ያመለክታል፡፡

"ትራንስፖርት ለአንድ አገር የደም ስር ነው" በማለት አስተያየታቸውን የሰጡት የትራንስፖርት እና መገናኛ ሚ/ር ዴኤታው "አገራችን ኢትዮጵያ ካለባት ዘርፈ ብዙ ችግሮች መካከል አንዱ የትራንስፖርት ዘርፍ ችግር ነው፡፡ የሕዝቡ ቁጥር ከጊዜ ወደ ጊዜ እያደገ በሚሄድበት ጊዜ በተለይ በአዲስ አበባ የትራንስፖርት ችግር ከጊዜ ወደ ጊዜ እየጨመረ መምጣቱ የሚታወቅ ነው ብለው ይህን ችግር ለመቅረፍም እንዲህ ዓይነት ኩባንያዎች መቋቋማቸው አስፈላጊ ይሆናል ብለዋል፡፡" በእለቱ የአዲስ አበባ ከተማ ም/ሥራ አስኪያጅ፣ በሕዝብ ተወካዮች ም/ቤት የመሠረተ ልማት ጉዳዮች ቋሚ ኮሚቴ አባል፣ የአዲስ አበባ ትራንስፖርት ባለሥልጣን ቅርንጫፍ ጽ/ቤት ተወካይና ሌሎች የመንግሥት የሥራ ኃላፊዎች ተገኝተዋል፡፡

በዚህ ፕሮግራም ላይ ከተገኙ ተሣታፊዎች ጋር በተደረገ ውይይት ላይ በርካታ ጥያቄዎች ተነስተዋል፡፡ በተለይ የትራንስፖርት ዘርፍ አዋጭ አይደለም የሚልና በቅርቡ አዲስ አበባ ውስጥ ይጀመራል የተባለው የከተማ የባቡር አገልግሎት አክሲዮን ኩባንያው ላይ ችግር አይፈጥርም ወይ? ተብሎ የተጠየቀው ጥያቄ ይገኝበታል፡፡

አቶ አደል ለዚህ ጥያቄ ለሰጡት መልስ በአዲስ አበባ ውስጥ ያለው የትራንስፖርት ችግር እጅግ ከፍተኛ ነው፡፡ ጥናቱም የሚያሳየው ይህን ነው፡፡ በምንም መልኩ ኪሣራ ውስጥ የሚያስገባ ነገር የለም፡፡ የባቡር አገልግሎቱ መጀመር ደግሞ ለአልያንስ ብዙ ሥራ የሚሰጥ በመሆኑ ምንም ስጋት አይኖርም ብለዋል፡፡

ኩባንያው ባሰባሰበው ጥናት መሠረት በ1999 ዓ.ም. የተደረገ ጥናት የሕዝብ አውቶብስ አገልግሎትን ለማሻሻል ሳይሆን ለማዳረስ ብቻ 800 ተጨማሪ አውቶብሶች እንደሚያስፈልግ ያሳያል፡፡ ይህም ሠፊ የገበያ ፍላጐት እንዳለ የሚያሳይ መሆኑን ገልጸው አደራጆቹ በመጪው መስከረም ከ100 እስከ 120 በሚሆኑ አውቶብሶች የሚጀመረው ሥራ ፍላጐቱን የሚያሟላው እስከ 10 በመቶ ብቻ በመሆኑ በቀጣይነት ይህንኑ ዘርፍ አጠናክሮ መቀጠል ይገባል ባይ ናቸው፡፡