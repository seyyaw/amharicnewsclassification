የአዲስ አበባ ንግድና ዘርፍ ማኅበራት ም/ቤትን በምክትል ፕሬዚዳንትነትና በፕሬዚዳንትነት ሲመሩ የቆዩትን አቶ እየሱስ ወርቅ ዛፉን የሚተካ አዲስ ፕሬዚዳንት በማፈላለግ ላይ እንደሆነ ተጠቆመ፡፡ ከም/ቤቱ የተገኘው መረጃ እንደሚያመለክተው ከአንድ ወር በኋላ አቶ እየሱስወርቅ ዛፉ የሥራ ጊዜያቸውን ስለሚጨርሱ አዲስ ምርጫ ይካሄዳል፡፡ አባላቱ ም/ቤታቸውን የሚመራ እጩ እንዲጠቁሙ ጥሪ በማስተላለፍ ላይ መሆኑንም የም/ቤቱ ዋና ፀሐፊ አቶ ተሾመ በየነ ገልፀዋል፡፡ 

በም/ቤቱ የመተዳደሪያ ደንብ መሠረት አንድ ፕሬዚዳንት ማገልገል የሚችለው ለሁለት የምርጫ ዘመን ብቻ ነው፡፡ አቶ እየሱስወርቅም በዚህ ደንብ መሠረት በኃላፊነት ማገልገል የሚችሉበት ጊዜ በመጠናቀቁና ድጋሚ መወዳደር ስለማይችሉ፣ አዲስ ፕሬዚዳንት ለማግኘት አባላት የምርጫ ጊዜው ከመድረሱ በፊት እንዲዘጋጁ ማድረግ ማስፈለጉን ለማወቅ ተችሏል፡፡ 

ከዚህ ቀደም ምክር ቤቱን ለመምራት በሚደረግ ምርጫ ተወዳዳሪዎች በራሳቸው ተነሳሽነት እጩ ሆነው የሚቀርቡ ቢሆንም፣ ከአንድ ወር በኋላ ለሚካሄደው የምክር ቤቱ ጠቅላላ ጉባኤና ምርጫ ግን እስከ አሁን ድረስ በፍቃደኝነት የቀረበ አባል እንደሌለ  ታውቋል፡፡ 

አቶ እየሱስ ወርቅም ሆኑ ከእሳቸው በፊት ም/ቤቱን በፕሬዚዳንትነት ሲያገለግሉ የቆዩት እነ አቶ ክቡር ገናና አቶ ብርሃነ መዋ ምክር ቤቱን ለመምራት የቻሉት በራሳቸው ተነሳሽነት የግሉን ኅብረተሰብ ማገልገል እችላለን ብለው ቀርበው የተመረጡ እንደሆነ ይታወሳል፡፡ 

በወቅቱ በየግላቸው የንግድ ማኅበረሰቡ እንዲመርጣቸው ሲቀሰቅሱ የነበረውም ራእይ እንደነበራቸውና ቢመረጡም ሊያከናውኗቸው የሚችሉ ሥራዎችን ጭምር በመግለፅ ድምፅ ለማግኘት ጭምር ነበር፡፡ 

በዘንድሮው ዓመት ምርጫ ግን እስከ አሁን ፍቃደኛ ሆኖ የቀረበ የምክር ቤት አባል ባለመኖሩ ቀጣዩ የም/ቤት ፕሬዚዳንት ማን ሊሆን ይችላል የሚለውን ማወቅ አስቸጋሪ እንደሆነም ተመልክቷል፡፡ 

ምርጫው አጭር ጊዜ የቀረው ቢሆንም የም/ቤቱ ፅ/ቤት አቶ እየሱስ ወርቅ ዛፉን ሊታካ የሚችል ፕሬዚዳንት ጥቆማ እንዲጀመር ለማድረግ፣ ከዚህ ሣምንት ጀምሮ የመጠቆሚያ ቅፆችን ለም/ቤቱ አባላት በመላክ ላይ እንደሚገኝ ታውቋል፡፡ 

አቶ ተሾመ እንደገለፁት ደግሞ አባላቱ ም/ቤቱን ሊመራ ይችላል ያሉትን ለማቅረብ ጥቆማዎችን የሚሰበስብ የምርጫ አስተባባሪ ኮሚቴ ይሰየማል ብለዋል፡፡ ይህም አሠራር እጩዎች እንዲታወቁ ለማድረግ የሚያስችልና አባላቱ ስለ እጩዎቹ ቀድመው እንዲያውቁ ይረዳልም ተብሏል፡፡ 

አቶ እየሱስ ወርቅ ዛፉ ከአዲስ አበባ ንግድና ዘርፍ ማኅበራት ም/ቤት የሥራ ጊዜያቸውን ቢያጠናቅቁም፣ ባሳለፍነው የመስከረም ወር የኢትዮጵያ ንግድና ዘርፍ ማኅበራት ም/ቤት ፕሬዚዳንት ሆነው መመረጣቸው ይታወሳል፡፡ በወቅቱም እንደገለፁት በኢትዮጵያ ንግድና ዘርፍ ማኅበራት ም/ቤት ለማገልገል የሚፈልጉት ለሁለት ዓመታት ብቻ ሲሆን፣ በሚቀጥለው ምርጫ እንደማይወዳደሩም ማመልከታቸው አይዘነጋም፡፡