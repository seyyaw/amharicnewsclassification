ጋብ ኢትዮጵያ ኦክስጅን አሴተሊን ማምረቻ ኃ.የተ.የግ.ማ. የተባለው ኩባንያ የገነባውን የኦክስጅን ማምረቻ ግንባታ አጠናቅቆ ምርቱን ለገበያ ማቅረብ መጀመሩን አስታወቀ፡፡



በዚህ ዘርፍ ከተሰማራ ከአንድ የአንጎላ ኩባንያ ጋር በጋራ ባለቤትነት ጋብ ኢትዮጵያ በሚል ኩባንያውን የመሰረቱትና ኩባንያውን በዋና ሥራ አስኪያጅነት የሚመሩት አቶ ተስፋዬ ስዩም ለሪፖርተር ጋዜጣ እንደገለፁት፣ በመጀመሪያው ምዕራፍ ሥራ እንዲጀምር የተደረገው የኦክስጅን ማምረቻው ከ20 ሚሊዮን ብር በላይ ፈጅቷል፡፡

ከአዲስ አበባ 30 ኪሎ ሜትር ርቀት ላይ በምትገኘው ዱከም ከተማ የተገነባው ይህ ፋብሪካ በአሁኑ ወቅት የኦክስጅን ማምረቻው በሃያ አራት ሰዓት 360 ሲሊንደሮችን መሙላት የሚችል ሲሆን፣ አሁን ባለው አቅሙ በዓመት እስከ 130 ሺህ ሲሊንደሮችን መሙላት የሚችል እንደሆነም ታውቋል፡፡ የምርቱን ፍላጎት በመመልከትም በቀላሉ የማስፋፊያ ሥራ ለማከናወንም የሚችል መሆኑም ጠቁመዋል፡፡  

ኦክስጅንን በመሰብሰብና በሲሊንደር በሙሙላት ለገበያ የሚያቀርቡ ሁለት ኩባንያዎች በአገር ውስጥ መኖራቸውን የጠቀሱት አቶ ተስፋዬ፣ ኩባንያዎቹ የሚያመርቱት የኦክስጅን ምርት የአገር ውስጥ ፍላጎትን ሙሉ ለሙሉ ያሟላሉ ተብሎ አይገመትም፡፡ ይህንን ምርት በዋነኝነት የሚገለገሉት ሆስፒታሎች፣ የኮንስትራክሽን ኩባንያዎች፣ የብረታ ብረት ኢንዱስትሪዎችና የመሳሰሉት ድርጅቶች ሲሆኑ፣ ለሥራቸው የሚያገለግለውን የኦክስጅን ምርት በበቂ ሁኔታ በማቅረብ በአገር ውስጥም ያለውን  የኦክስጅን እጥረትን ለመቅረፍ ያስችላል ብለዋል፡፡ 

ካሳለፍነው ሳምንት መጨረሻ ጀምሮ ኩባንያው ምርቱን ለገበያ ማቅረብ መጀመሩንና ምርቱን በቀላሉ ለተጠቃሚዎች ለማዳረስም አምስት የሽያጭ መደብሮችን እንደሚከፍቱም ከአቶ ተስፋዬ ገለፃ ለመረዳት ተችሏል፡፡ 

ፋብሪካውን ለመገንባት ሰባት ወራት ብቻ እንደፈጀባቸው የጠቆሙት አቶ ተስፋዬ፣  በአጭር ጊዜ ግንባታው ተጠናቅቆ ማሽነሪዎቹን ተተክለው ሥራ ለመጀመር የተቻለው ፕሮጀክቱን በደንብ በማጥናትና ቀድሞ የማሽነሪ ቦታውን በማዘጋጀት እንዲሁም ኩባንያቸው የማሽነሪ ግዥውን በኩባንያው ወጪ በመፈፀሙ ነው፡፡ 

ከህንድ የተገዛው ማሽን ከቀረጥ ነፃ የገባላቸው መሆኑን የገለፁት አቶ ተስፋዬ፣ በስድስት ወራት ውስጥም ከኦክስጅን ማምረቻው ጎን ለጎን የአሴተሊን ማምረቻውን ሥራ ለማስጀመር የሚያስችለውን የግንባታ ፈቃድ ከኦሮሚያ ሥራ ከተማ ልማት ቢሮ አግኝተዋል፡፡ "የዚህንም ማምረቻ ግንባታ በስድስት ወር ውስጥ እናጠናቅቃለን" ብለዋል፡፡ የአሴተሊኑ ማምረቻ መሣሪያዎች ተገዝተው ወደ አገር ውስጥ የገቡ በመሆኑ በተጠቀሰው ጊዜ የማምረት ሥራውን ይጀምራል፡፡ 

የአሴተሊን ማምረቻው ካርበን የሚባል ማቴሪያል ከውጭ በማስመጣት ካመረተ በኋላ በሲሊንደር ተሞልቶ ለገበያ የሚቀርብ ሲሆን፣ የአሴተሊን ምርቱ እንደ ኦክስጅን ሲሊንደሩ አየር ሰብስቦ የሚሞላ ሳይሆን፣ ከውጭ በሚገቡ ጥሬ እቃዎች ጭምር የሚመረት በመሆኑ ዋጋው ከኦክስጅን ምርቱ ጋር ሲወዳደር የሚወደድ እንደሆነም ጠቅሰዋል፡፡ 

ከ25 ዓመታት በላይ አሜሪካ መኖራቸውን የገለፁት አቶ ተስፋዬ፣ ይህንን ኩባንያ ኢትዮጵያ ውስጥ ለመክፈት የተነሳሱት አንጎላ ውስጥ በተለያዩ ኢንዱስትሪ ስራዎች ውስጥ የተሰማራው ጋብ ሉዋንዳ የተባለው ኩባንያ አንጎላ ውስጥ ያቋቋሟቸው ኩባንያዎች ያስመዘገቡትን ውጤት በመመልከት እንደሆነ ገልፀዋል፡፡ 

"ኢትዮጵያ ውስጥ ይህንን የኦክስጅን ማምረቻውን ለመገንባትና ሥራ ለመጀመር የተፈጠረብን ችግር ባይኖርም፣ የፋብሪካው ግንባታ ከተጠናቀቀ በኋላ ለፋብሪካው የሚሆን በቂ የኤሌክትሪክ ኃይል አለማግኘታችን ግን ትልቅ ችግር ፈጥሮብናል" ሲሉ  ጠቅሰዋል፡፡ 

የኦክስጅንና የአሴተሊን ማምረቻውን ለማንቀሳቀስ ብቻ አንድ ሜጋ ዋት ኃይል የሚያስፈልግ ቢሆንም፣ ይህንን ሃይል ለማግኘት ለኢትዮጵያ ኤሌክትሪክ ኃይል ኮርፖሬሽን ጥያቄያቸውን አቅርበው ጠብቁ መባላቸውን ገልፀዋል፡፡ 

ሆኖም የፋብሪካው ተከላ በመጠናቀቁ ያለሥራ መቀመጥ ስለሌለበት አንድ ትልቅ ጀኔሬተር በመግዛት ሥራ መጀመራቸውንና ስራው ከተጀመረ በኋላ እንደታየው 360 ሲሊንደሮችን ለመሙላት ከ10ሺህ ብር በላይ ለነዳጅ ወጪ ለማውጣት መገደዳቸውን ገልጸዋል፡፡ "ይህ ለነዳጅ የሚወጣው ወጪ ሲሊንደሩን ሞልተን ከምናገኘው ገቢ ጋር ሲነፃፀር ትርፍ የማግኘቱ ጉዳይ ስለሚያጠራጥር መንግሥት ኃይል የምናገኝበትን መንገድ ሊያመቻችልን ይገባል" ብለዋል፡፡ 

"እንደኔ ያለው ዲያስፖራ እዚህ መጥቶ ኢንቨስት በሚያደርግበት ጊዜም ምን እየሰራን እንደሆነ መንግሥት ተመልክቶ ያለብንንም ችግር ሊያቃልል የሚችልበትን መንገድ ማመቻቸት ይገባዋል" ያሉት አቶ ተስፋዬ፣ ለችግሮቻቸው የሚሰጠውም መልስ ሌሎች ብዙ ሥራዎችን እንዲሰሩ ያበረታታል ይላሉ፡፡ 

አንጎላ የሚገኘው ጋብ ሉዋንዳ የኦክስጅንና አሴቲሊን ማምረቻዎችን ጨምሮ የፕላስቲክ፣ የፎምና የምግብ ማቀነባበሪያ ኢንዱስትሪዎች ያሉት ሲሆን፣ ከዚሁ ኩባንያ ባለቤት ጋር በመነጋገር እነዚህን ኢንዱስትሪዎች ኢትዮጵያ ውስጥ በጋራ ለማቋቋም በተደረሰ ስምምነት ጋብ ኢትዮጵያን በማቋቋም የተጀመረው ሥራ በቀጣይነት የፕላስቲክ፣ ፎምና የታሸጉ ምግቦች ማቀነባበሪያ ፋብሪካዎቹን ወደ መገንባት የሚኬድና ለዚህም በዝግጅት ላይ እንደሆኑም ተገልጿል፡፡ የኦክስጅን ማምረቻው በአሁኑ ጊዜ 25 ሰራተኞች ያሉት ሲሆን፣ በቀጣይም ተጨማሪ የሰው ኃይል ይቀጥራል ተብሏል፡፡ የአመራረት ዘዴውና ቴክኖሎጂውን ለኢትዮጵያውያን ለማስተላለፍም የውጭ ባለሙያ በማስመጣት ሥራውን በመስራት ላይ እንደሚገኙ ገልፀዋል፡፡ 

ኩባንያው አሁን እያመረተ ያለውን ምርት በመሸጥ ላይ ያለውም በአነስተኛ ዋጋ እንደሆነ ታውቋል፡፡