የእንግሊዝና የሩሲያ ባለሀብቶች ኢትዮጵያ ውስጥ ኢንቨስት ለማድረግ የሚያስችሉ አማራጮችን ለመመልከት ወደ ኢትዮጵያ እንደሚመጡ ተጠቆመ፡፡ 

ከኢትዮጵያ ንግድና ዘርፍ ማኅበራት ምክር ቤት ያገኘነው መረጃ እንደሚያመለክተው የሁለቱ አገራት ባለሀብቶች የሚመጡት በመጪው ወር አጋማሽ ላይ ነው፡፡ 

ባለሃብቶቹ በኢትዮጵያ ውስጥ ያለውን የኢንቨስትመንት አማራጮች ከመመልከት ባሻገር ከኢትዮጵያ የንግዱ ኅብረተሰብ ጋር ለመስራት በሚያስችሏቸው ጉዳዮች ላይ ይወያያሉ ተብሎ እንደሚጠበቅ መረጃው ያመለክታል፡፡ 

ይህ በእንዲህ እንዳለ በሚቀጥለው ወር በሁለት የቱርክ ከተሞች ላይ በሚዘጋጁ የምግብና የማምረቻ መሳሪያዎች ኤግዚቢሽኖች ላይ ከ21 በላይ የሚሆኑ የኢትዮጵያ አስመጪዎች ይሳተፋሉ ተብሎ እንደሚጠበቅ ከንግድ ምክር ቤቱ የተገኘው መረጃ ያስረዳል፡፡ 

በቱርክ ዋና ከተማ አንካራና አንቶሊያ በምትባለው ሌላኛዋ የቱርክ ከተማ ውስጥ የሚካሄዱት ኤግዚቢሽኖች ለሶስት ቀናት የሚቆዩ ሲሆን የቱርክ የምግብ ምርት ውጤቶችና ከዚሁ ጋር ተያያዥነት ያላቸው አዳዲስ ቱርክ ሰራሽ የማምረቻ መሣሪያዎች የሚቀርቡበት እንደሆነ ተገልጿል፡፡ 

የምግብና የማምረቻ መሣሪያዎቹ ላይ ትኩረት በማድረግ የተዘጋጁት እነዚህ ኤግዚቢሽኖች ላይ የሚሳተፉት ኢትዮጵያውያን አስመጪዎች ምርቶቻቸውን እንዲያስተዋውቁበት ሳይሆን አስመጪዎች የምግብ ውጤቶችና የተለያዩ ማሽነሪዎችን በማስመጣት ለአገራቸው ገበያ እንዲያቀርቡ የሚያስችል አማራጮችን ለመፍጠር ነው፡፡ አጋጣሚውም በኤግዚቢሽኑ ላይ የሚቀርቡ ምርቶችን የቱርክ ኩባንያዎች ከኢትዮጵያውያኑ አስመጪዎች ጋር በመሆን በአገር ውስጥ ለመሸጥ ስምምነት ለማድረግ መታቀዱም ታውቋል፡፡ 

በምክር ቤቱ መረጃ መሠረት በእነዚህ ሁለት ኤግዚቢሽኖች ላይ አዲስ አበባ የሚገኘው የቱርክ ኤምባሲ ባስተላለፈው ጥሪ መሠረት እስካሁን ከ21 በላይ የሚሆኑ ኩባንያዎች አስፈላጊውን ቅጽ ሞልተው በንግድ ምክር ቤቱ በኩል ለኤምባሲው የተላለፈ መሆኑም ታውቋል፡፡