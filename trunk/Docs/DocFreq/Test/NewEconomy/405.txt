ኢትዮጵያ የተፈጥሮ (ኦርጋኒክ) ምርቶችን በማምረት በዓለም አቀፍ ደረጃ ከሚጠቀሱ አገሮች መካከል አንዷ ነች፡፡


ከኢትዮጵያ ኦርጋኒክ አግሪካልቸር አሶሼሽን ያገኘነው መረጃ እንደሚያመለክተውም በተፈጥሮ ምርቶች የተሸፈነ ሰፊ መሬት ካላቸው ጥቂት አገራት መካከል አንድዋ ነች፡፡

በኢትዮጵያ ውስጥ በተፈጥሮ ምርት የተሸፈነው የመሬት ይዞታ ሰፊ ቢሆንም እስካሁን ማረጋገጫ የተሰጠው 137 ሺህ 822 ሔክታር መሬት ብቻ ነው፡፡ ይህ አሃዝ ግን በተፈጥሮ ምርቶች የተሸፈነውንና ከዚህ በኋላም ማረጋገጫ ሊያገኝ ከሚችለው ቦታ ጋር ሲነፃፀር እጅግ አነስተኛ እንደሆነም ይታመናል፡፡

በኢትዮጵያ ለተፈጥሮ ምርቶች ማረጋገጫ የሚሰጡ የአራት ዓለም አቀፍ ድርጅቶች ወኪሎች ያሉ ሲሆን እነዚህም BCS ከጀርመን፣ IMO ከሲውዘርላንድ Control Union እና Ceres ከኔዘርላንድ እንደሆኑ ያገኘነው መረጃ ያስረዳል፡፡

የተፈጥሮ ምርቶች በአሁኑ ጊዜ በመላው ዓለም ተፈላጊ እየሆኑና በዋጋ ደረጃም እስከ 30 በመቶ የዋጋ ጭማሪ ተደርጐባቸው የሚሸጡ ናቸው፡፡ ይሁን እንጂ ኢትዮጵያ በተፈጥሮ ምርቶች ከተሸፈነው የመሬት ስፋት አንፃር እያገኘች ያለችው ጥቅም እጅግ አነስተኛ እንደሆነ የኢትዮጵያ ኦርጋኒክ አግሪካልቸር አሶሼሽን ተወካይ አስተባባሪ አቶ መሐመድ ኪያር ይገልጿሉ፡፡

እንደ አቶ መሐመድ ገለፃ በአሁኑ ወቅት የተፈጥሮ ምርቶች በዓለም አቀፍ ገበያ ትልቅ ዋጋ የሚሰጠውና ቅድሚያ ተሰጥቶት የሚሸመት ነው፡፡ በተለይ በአውሮፓ ገበያ ማረጋገጫ የተሰጣቸው የተፈጥሮ ምርቶች የሚቆረጥላቸው ዋጋ ከፍ የሚል በመሆኑ የተፈጥሮ ምርቶች የአንድ አገርን የውጭ ምንዛሪ በማሳደጉ ረገድ ከፍተኛ የሆነ አስተዋፅኦ እያበረከቱ ነው፡፡

በዘርፉ የተደረጉ ጥናቶች እንደሚያመለክቱትም አፍሪካ የምግብ ዋስትናዋንና ቀጣይነቱን ለማረጋገጥ የተፈጥሮ ምርቶችን በማሳደግ የውጪ ንግድ ማስፋፋት አስፈላጊነቱ እጅግ ከፍተኛ ሆኗል፡፡ 

ከዓለም ከተረጋገጠ የኦርጋኒክ እርሻ ውስጥ ከ20 እስከ 24 በመቶ በአፍሪካ የሚገኝ መሆኑን የተባበሩት መንግሥታት የንግድና ልማት ኮንፈረንስ ሪፖርት ይጠቁማል፡፡

ይኸው የተባበሩት መንግሥታት ሪፖርት እንደሚጠቁመው የኦርጋኒክ እርሻ ለአነስተኛ አምራች ገበሬዎች ሰፋ ያሉ ኢኮኖሚያዊ፣ አካባቢያዊና ማህበራዊ ጠቀሜታ እንዳለው ያስረዳል፡፡

የተፈጥሮ ምርቶች ዕድገትን በተመለከተ የተሰባሰበው መረጃ እንደሚያመለክተው ከ2002 እስከ 2007 በዓለም አቀፍ የተረጋገጠ የተፈጥሮ ምርቶች ሽያጭ በእጥፍ ያደገና እስከ 46 ቢሊዮን ዶላር የደረሰ ሲሆን ይህም አሃዝ በ2012 ወደ 67 ቢሊዮን ዶላር ያድጋል ተብሎ ይጠበቃል፡፡

እንደ ዓለም አቀፉ የኦርጋኒክ ፌዴሬሽን በ2007 በአፍሪካ ማረጋገጫ የተሰጠው በኦርጋኒክ እርሻ የተሸፈነው መሬት 0.9 ሚሊዮን ሄክታር ሲሆን ይኸው ከጠቅላላው የዓለም የኦርጋኒክ እርሻ 3 በመቶውን ይሸፍናል፡፡ ይኸውም ከ2006 ጋር ሲነፃፀር የ185..000 ሄክታር ጭማሪ አሳይቷል፡፡

የተፈጥሮ ምርቶች ተፈላጊነት ከጊዜ ወደ ጊዜ እየጨመረ በመምጣቱና የገበያ ሽፋኑም እያደገ ከመሔዱ አንፃር በየዓመቱ የተፈጥሮ ምርቶችን የተመለከተ ዓለም አቀፍ ኤግዚቢሽኖች እስከመካሄድ ደርሰዋል፡፡ ይህም የተፈጥሮ ምርቶች ግብይት እድገት እንዲያመጣ ማስቻሉን አቶ መሐመድ ይገልፃሉ፡፡

በዘርፉ ከሚካሄዱ ኤግዚቢሽኖች መካከል በተሳታፊዎች ብዛትም ሆነ በትልቅነቱ የሚጠቀሰው በጀርመን አገር በየዓመቱ የሚካሔደው የባዮፋ የኦርጋኒክ ምርቶች ኤግዚቢሽን አንዱ ነው፡፡ ይህ ቋሚ ኤግዚቢሽን ከተጀመረ በኋላም የተፈጠረው የንግድ ልውውጥ የተፈጥሮ ምርቶች ግብይት እያደጉ መምጣታቸውም ይታመናል፡፡

ኤግዚቢሽኑ በቋሚነት መዘጋጀት ከጀመረ ከ10 ዓመታት በላይ ቢሆንም ኢትዮጵያ በአገር ደረጃ መሳተፍ ከጀመረች ገና ሁለተኛ ዓመቷ ነው፡፡ ቀደም ብለው መሳተፍ የቻሉት እንደ ኡጋንዳና ኬንያ ያሉ አገሮች ከተፈጥሮ ምርቶቻቸው ያገኙ የነበረውን የውጭ ምንዛሪ ከእጥፍ በላይ ማሳደግ ችለዋል፡፡

በዘንድሮው ኤግዚቢሽን ላይም ኢትዮጵያ ለሦስተኛ ጊዜ እንደምትሳተፍ የገለፁት አቶ መሐመድ ከየካቲት 9 እስከ 15 ቀን 2002 ዓ.ም. በሚካሄደው ኤግዚቢሽን ላይ ስድስት የኢትዮጵያ የኦርጋኒክ አምራቾች እና ላኪዎች የሚሳተፉ ሲሆን የኢትዮጵያን የተፈጥሮ ምርቶች በማስተዋወቅ ትልቅ ሚና ይጫወታልም ተብሎ ይጠበቃል፡፡ 

የማህበሩ አስተባባሪ አቶ መሐመድ በዘንድሮ ኤግዚቢሽን ላይ ከኢትዮጵያ ተሳታፊ የሚሆኑ ስድስት የተፈጥሮ ቡና፣ ማርና ሠሊጥ አምራቾች ሲሆኑ ከተሣታፊዎቹም የኦሮሚያ ቡና አምራች ገበሬዎች ዩንየን፣ የይርጋጨፌ ቡና አምራች ገበሬዎች ዩኒየን፣ የቤዛ ማር አግሮ ኢንዱስትሪ፣ ሲጂ ኤፍ ቢዝነስ ግሩፕ የሲዳማ ቡና አምራች ገበሬዎች ዩንየን እና ፋርም ኦርጋኒክ ኢንተርናሽናል ሲሆኑ ኦክስፋም (Oxfam UK) እና ከኢትዮጵያን አሶሴሽን ኦፍ ኦርጋኒክ አግሪካልቸር ተወካዮች ናቸው፡፡

የተፈጥሮ ምርቶችን በማስተዋወቅና የገበያ ትስስር በመፍጠር በሚታወቀው በዚህ ኤግዚቢሽን ላይ ኢትዮጵያ እንደ አገር መሳተፍ ከጀመረች ገና ለሦስተኛ ጊዜ ቢሆንም አንዳንድ የአገር ውስጥ የተፈጥሮ ምርት አምራቾችና ላኪዎች በግል ይሳተፉ እንደነበር ለማወቅ ተችሏል፡፡

በዚህ ኤግዚቢሽን ከአፍሪካ ከ70 በላይ የተፈጥሮ ምርት አምራቶችና ላኪዎች ይሳተፋሉ ተብሎ ይጠበቃል፡፡ ከአፍሪካ አገሮች ኡጋንዳ ሃያ ሁለት የሚሆኑ ኩባንያዎችን በማሳተፍ ቀዳሚ ሆናለች፡፡ ከሩዋንዳ አስራ አምስት፣ ከታንዛኒያ ደግሞ አስር የሚደርሱ ኩባንያዎች ይሳተፋሉ፡፡

የኤግዚቢሽኑን ጠቀሜታን የተረዱ አንዳንድ የአፍሪካ አገሮችን በዚህ ኤግዚቢሽን ላይ ተሳታፊ መሆን የጀመሩት ቀደም ብለው በመሆኑ በተፈጥሮያዊ ምርቶቻቸው ከፍተኛ የሆነ ገቢ ማግኘት ከመቻላቸውም በላይ ሰፊ የገበያ ትስስር መፍጠር መቻላቸው ተመልክቷል፡፡

ኤግዚቢሽኑ ትልቅ ግምት የሚሰጠው ስለመሆኑ የሚያሳዩ የተለያዩ መረጃዎች እንደሚያሳዩት ደግሞ በ2009 በተካሄደው ኤግዚቢሽን 2 ሺህ 733 ተሳታፊዎች ተገኝተዋል፡፡ ኤግዚቢሽኑን ለመመልከትም ከ109 አገራት 46 ሺህ 771 ጐብኝዎች መጥተዋል፡፡ እንዲሁም በተፈጥሮ ምርቶች ዙሪያ በሚደረጉ ውይይቶች ላይ የሚሳተፉ 8 ሺህ ሰዎች የተገኙ ሲሆን ይህንኑ ጉዳይ ተከታትሎ ለመዘገብ 1 ሺህ 200 ጋዜጠኞችም ተገኝተው እንደነበር ያመለክታል፡፡ በዘንድሮውም ኤግዚቢሽን ተመሳሳይ ተሳትፎ የሚደረግ መሆኑ ይጠበቃል፡፡ 

እንደ ዓለም አቀፉ የኦርጋኒክ ንቅናቄ ፌዴሬሽን መረጃ መሠረት፣ ኢትዮጵያ ካላት የተፈጥሮ ምርቶች ሽፋን አንፃር ተጠቃሚ እየሆነች አይደለም፡፡ አቶ መሐመድም እንደገለፁት ኢትዮጵያ ከምትታወቅበት የተፈጥሮ ቡና ምርቷ እንኳን የሚፈለገውን ያህል ጥቅም እያገኘች ባለመሆኑ ከተፈጥሮ ምርቶቻችን ልናገኝ የሚገባውን ያህል ጥቅም ለማግኘት በእንደዚህ ዓይነት ተመሳሳይ ኤግዚቢሽኖች ላይ በመሳተፍ ገበያ የመፍጠር ልምድ ማዳበር ይኖርብናል፡፡

ኢትዮጵያ በተፈጥሮ ምርቶቿ እንድትጠቀም መንግሥት የተለያዩ ጥረቶችን እያደረገ መሆኑን የጠቀሱት አቶ መሐመድ ከእነዚህ ጥረቶች መካከልም ኢትዮጵያ የኦርጋኒክ አዋጅን በማውጣት ከአፍሪካ ብቸኛዋ አገር መሆንዋን ጠቅሰዋል፡፡ የኢትዮጵያ መንግሥት የኦርጋኒክ እርሻን ለማገዝ በ2006 አዋጅ ያወጣ ሲሆን አፈፃፀሙና ደንቦችን ለማውጣት የግብርናና ገጠር ልማት ሚኒስቴር እየሰራበት ይገኛል፡፡ ይህም በስፋት ኢትየጵያ በተፈጥሮ ምርት የበለጠ ተጠቃሚ እንድትሆን ያደርጋታል የሚል እምነት አላቸው፡፡ 

ኢትዮጵያ ሌሎች የአፍሪካ አገሮች ካላቸው በተፈጥሮ ምርቶች ከተሸፈነው ይዞታ ጋር ሲነፃፀር ብልጫ ያለው ቢሆንም ተፈጥሮያዊ ምርቶችን ለውጭ በማቅረብ ከዘርፉ ከሚገኘው የውጭ ምንዛሪ በከፍተኛ ሁኔታ ተጠቃሚ እየሆነች ያለችው ኡጋንዳ እንደሆነች አቶ መሐመድ ይገልጻሉ፡፡ የኡጋንዳ ዋነኛ የውጭ ምንዛሪ ማስገኛዋ ግብርና ሲሆን ከዚህ ዘርፍ ከሚገኘው የውጭ ምንዛሪም ከ50 በመቶ በላይ የሚሆነው ገቢ የሚገኘው ከተፈጥሮ ምርት ገበያ ነው፡፡ 

ከ1960 መጀመሪያዎቹ ጀምሮ የተፈጥሮ ምርቶች ገበያ በአውሮፓ፣ ጃፓን እና አሜሪካ እያደገ መጥቶ፣ እ.ኤ.አ በ1998 የተፈጥሮ ምርት ገበያ 13 ቢሊዮን ዶላር ሲሆን ይህም አሀዝ በ2005 ወደ 33 ቢሊዮን ዶላር አድጓል፡፡ ይህም እድገት ሊመጣ የቻለው ባደጉ ሀገራት ያሉት ሸማቾች ለአካባቢና ለጤናቸው ከሚሰጡት ትኩረት የተነሳ ነው፡፡ በዚህም ምክንያት በአፍሪካ ላለፉት 10 ዓመታት ዓለም አቀፍ ማረጋገጫ ያገኙ የኦርጋኒክ ምግቦችና መጠጦች የወጪ ንግድ በከፍተኛ ሁኔታ ሊያድግ ችሏል፡፡ አብዛኛው የአፍሪካ የተፈጥሮ ምርቶች በአነስተኛ ገበሬዎች የሚመረቱ በመሆናቸው ኦርጋኒክ የሆኑ ምርቶችን ለዓለም ገበያ ማቅረብ አነስተኛ ገበሬዎችን ሳይቀር እንደሚጠቅም ተገልጿል፡፡

ኢትዮጵያ ለዓለም ገበያ የሚቀርቡ በርካታ የተፈጥሮ ምርቶች ያሉዋት ቢሆንም በሦስቱም ኤግዚቢሽኖች ላይ በዋናነት ሲቀርቡ የነበሩት ምርቶች ቡና፣ ማርና ሠሊጥ ብቻ ናቸው፡፡

ይሁን እንጂ ሌሎች የአፍሪካ አገሮች በርካታ የተፈጥሮ ምርቶቻቸውን በማቅረብ አዳዲስ ገበያዎችን ማግኘት መቻላቸውን የጠቆሙት አቶ መሐመድ፣ ኢትዮጵያም በዓለም አቀፍ ደረጃ ገበያ የተሻለ ዋጋ ሊገኝባቸው የሚችሉ እንደ መዓዛማ ዘይቶች፣ እጣን፣ የጦስኝ ሻይ፣ ተልባ፣ አበባ፣ ሽንብራ፣ ባቄላ እና ምስር ያሉ የተፈጥሮ ምርቶችን በማቅረብ ተወዳዳሪ ልትሆን ትችላለች ይላሉ፡፡

ኢትዮጵያ እንደ ባዮፋ ባሉ ኤግዚቢሽኖች መሳተፍዋ ሊያስገኝ የሚችለው ጠቀሜታ አንዱ ማሳያ የሚሆነው የማር ምርቷ ነው ይላሉ፡፡ ኢትዮጵያ የማር ምርቷን ወደ አውሮፓ ገበያ ማቅረብ ከተፈቀደላት ጊዜ ጀምሮ ወደ 740 ሺህ ኪሎ ግራም የሚሆን የተፈጥሮ ማር ወደ አውሮፓ ልካለች፡፡ ይህም እድል የተገኘው የማር ላኪ ድርጅቶች በዓለም አቀፉ የተፈጥሮ ምርት ኤግዚቢሽኖች ላይ መሳተፍ በመቻላቸውና የገበያ ትስስር መፍጠር በመቻላቸው እንደሆነ የአቶ መሐመድ ገለፃ ያስረዳል፡፡