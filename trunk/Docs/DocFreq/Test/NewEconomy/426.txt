በግብፅ ከፍተኛ የመንግሥት ባለሥልጣናት የተመራ የንግድ ልኡካን ቡድን በሁለት ወራት ልዩነት ለሁለተኛ ጊዜ ወደ ኢትዮጵያ መጥቶ ተመልሷል፡፡


በግብፅ አለማቀፉ ትብብር ሚ/ር የተመራውና ዘጠና የሚሆኑ የንግድ ልኡካንን ያካተተው ቡድን ከጥቅምት 8 ቀን 2002 ዓ.ም. ጀምሮ በኢትዮጵያ ጉብኝት አድርጐ ከተመለሰ በኋላ፣ ባሳለፍነው ሣምንት ደግሞ በግብፅ ጠቅላይ ሚኒስትር ዶ/ር አህመድ ናዚፍ የተመራውና 120 አባላት ያሉት ቡድን ወደ ኢትዮጵያ በመምጣት የሁለቱን አገሮች የንግድ ም/ቤት ለማቋቋም የሚያስችል ስምምነት ተፈራርሟል፡፡ የሁለቱን አገሮች ንግድና ኢንቨስትመንት ለማሳደግም በመንግሥታቱ ደረጃ መግባባት ላይ መድረስ ተችሏል፡፡

በግብፁ ጠቅላይ ሚኒስትር የተመራው የልኡካን ቡድን በሁለቱ አገሮች መካከል ያለውን የንግድ ግንኙነት ወደበለጠ ደረጃ ለማድረስ ስምምነት ጭምር የተደረሰበት ይህ ጉዞ፣ ሁለቱ አገሮች በእስከ ዛሬ ታሪካቸው ከአባይ ጉዳይ ውጭ በንግድና ኢንቨስትመንት ላይ በጋራ ለመስራት ሙሉ መግባባት የቻሉበት መድረክ ነው የሚል እምነትም አሳድሯል፡፡

በተለይ የሁለቱ አገሮች ጠቅላይ ሚኒስትሮች ያደረጉት ውይይትና ከውይይታቸው በኋላም የሁለቱንም አገራት የንግድ ልኡካን በጋራ ባነጋገሩበት ወቅት በሰጡት ማብራሪያ፣ ከዚህ በኋላ ኢትዮጵያና ግብፅ የአባይ ጉዳይ ካልተቋጨ በሌሎች ጉዳዮች ላይ መስራት እንደማይችሉ ተደርጐ የሚወሰደው አመለካከት ስህተት እንደሆነ መግለፃቸው፣ በግብፅና ኢትዮጵያ ግንኙነት ትልቅ ቦታ የሚሰጠው እንደሆነም አመላካች ሆኗል፡፡

የሁለቱን አገሮች የንግድ ህብረተሰብ በጋራ በማወያየት በተዘጋጀው መድረክ ላይ ጠቅላይ ሚ/ር መለስ ዜናዊ እንዳመለከቱት፣ ኢትዮጵያና ግብፅ በአባይ ወንዝ አጠቃቀም ላይ የነበራቸውን ጥርጣሬና አለመተማመን እየተለወጠ መምጣቱን ተናግረዋል፡፡

በውይይቱ ወቅት የሁለቱም አገሮች ጠቅላይ ሚኒስትሮች ደጋግመው የገለፁት ከዚህ በኋላ የአባይን ጉዳይ አጀንዳ ማድረግ ሳይሆን፣ የሁለቱ አገሮች ንግድና ኢንቨስትመንት ትስስርን ለማሳደግ የሚሠሩ መሆኑን ከውይይቱ ተካፋዮች ያገኘነው መረጃ ያስረዳል፡፡

በተለይ ጠቅላይ ሚ/ር መለስ ዜናዊ እንዳመለከቱት በአባይ ጉዳይ ስምምነት ካልተደረሰ፣ ሌሎች ጉዳዮችን አንመለከትም ማለት ትክክል እንዳልሆነ ሁለቱም መንግሥታት በመረዳታቸው፣ በንግድና ኢንቨስትመንትና በሌሎችም ጉዳዮች በጋራ ለመሥራት ስምምነት ላይ መደረሱን አመልክተዋል፡፡

የአባይን ጉዳይ ቀዳሚ አጀንዳ በማድረግና ይህ ጉዳይ ሳይቋጭ ሁለቱ አገሮች በጋራ ሊሠሩባቸው የሚችሉ ሥራዎችን ችላ ማለት ተገቢ ያለመሆኑን መረዳት ብቻ ሳይሆን፣ በጋራ ሊሠሩ የሚችሉ ሥራዎችን ከግብ ለማድረስም ስትራቴጂካል ውሳኔዎች ጭምር መወሰዱን ገልፀዋል፡፡

እንደ ስትራቴጂካዊ ውሳኔ የተወሰደው ዋናው ጉዳይ ደግሞ የአባይ ጉዳይ መፍትሔ እስኪያገኝ ድረስ በጋራ መሥራት ይገባል የሚለው ነው፡፡ 

እንደ ጠቅላይ ሚኒስትር መለስ ዜናዊ ገለፃ፣ "የአባይ ጉዳይ ራሱን የቻለ ጉዳይ ሆኖ ጊዜውን ጠብቆ የሚፈታና የሚቀጥል መሆኑን ተገንዝበን በሌሎች ጉዳዮች ላይ ግን በጋራ ለመሥራት መስማማታችን በራሱ ትልቅ ድል ነው" ተብሏል፡፡

ንግድና ኢንቨስትመንትን ለማሳደግ በጋራ እንሰራለን ያሉት ጠቅላይ ሚኒስትር መለስ፣ በቀጣይ ለሚከናወነው የሁለቱ አገሮች ድርድር አዎንታዊ አስተዋፅኦ ሊኖረው እንደሚችል አመልክተዋል፡፡

የሁለቱ አገሮች ግንኙነት ረዥም ጊዜ ያለው ቢሆንም፣ በንግድና ኢንቨስትመንት ላይ በጋራ ለመሥራት እንደዘገየ ተደርጐ መወሰድ እንዳለበት ያመለከቱት የግብፁ ጠቅላይ ሚኒስትር ደግሞ፣ አሁን በሁለቱ አገሮች መካከል የተደረሰው ስምምነት ለሌሎች የአፍሪካ አገሮች ምሣሌ ይሆናል ብለዋል፡፡

የሁለቱን አገሮች የንግድና ኢንቨስትመንት ለማሳደግ አስፈላጊው እገዛ ሁሉ ይደረጋል በማለት ያስታወቁት አቶ መለስ፣ የአባይ ጉዳይ የቢሮክራቶች ነው፡፡ ንግድና ኢንቨስትመንቱ ደግሞ የንግዱ ህብረተሰብ ነው፡፡ "ስለዚህ የአባይ ጉዳይ በሁለቱ መንግሥታት መካከል ንግግር የሚደረግበት ሲሆን፣ እናንተ የንግዱ ህብረተሰብ አካላት ደግሞ ንግድና ኢንቨስትመንቱን ማስፋፋት ይኖርባችኋል" በማለት መግለፃቸውን ለማወቅ ተችሏል፡፡

የሁለቱን አገሮች ንግድና ኢንቨስትመንት ለማስፋፋት ዋነኞቹ ተዋናዮች ቢሮክራቶቹ ሳይሆኑ የንግዱ ህብረተሰብ ኃላፊነት በመሆኑ ይህንን ኃላፊነት ለንግዱ ህብረተሰብ አስተላልፈናል በማለት አስረድተዋል፡፡

በዚህ ውይይት ወቅት ተካፋይ የነበሩትና በሁለቱ አገራት ብሔራዊ ንግድ ምክር ቤቶች መካከል አንድ የጋራ የንግድ ም/ቤት ለማቋቋም የተዘጋጀውን የመግባቢያ ሰነድ የፈረሙት የኢትዮጵያ ንግድና ዘርፍ ማህበራት ም/ቤት ፕሬዚዳንት አቶ እየሱስወርቅ ዛፉ እንደገለፁት ደግሞ፣ የሁለቱን አገሮች የንግድና ኢንቨስትመንት ግንኙነት ወደ በለጠ ደረጃ ለማሸጋገር ጠቅላይ ሚኒስትር መለስ ያስቀመጡዋቸው ነጥቦች የሚማርኩ ከመሆን አልፈው የአገሮቹን ንግድና ኢንቨስትመንት ለማጠናከር ትልቅ መሠረት ነው ይላሉ፡፡

ሁለቱ አገሮች የአንድ ወንዝ ልጆች እንደመሆናቸው ዘወትር የአባይን ጉዳይ ቀዳሚ አጀንዳ በማድረግ በንግድና ኢንቨስትመንት ዙሪያ መሠራት ያለበትን ያህል አለመሠራቱን አምነው፣ ከዚህ በኋላ ግን በጋራ ለመስራት የተደረገው ስምምነት መልካም ዜና መሆኑን አቶ ኢየሱስወርቅ አስታውቀዋል፡፡

በተለይ የሁለቱ አገሮችን ንግድና ኢንቨስትመንት ለማጠናከር ለንግዱ ህብረተሰብ ኃላፊነት ሰጥተናል ሲሉ፣ ይህንን ኃላፊነታቸውን ለመወጣት ደግሞ የንግዱ ህብረተሰብ የሚያጋጥማቸውን ማንኛውንም ጋሬጣዎችና መሰናክሎች ለማቆምና ለማጥፋት ቃል የተገባበት ውይይት ስለነበር የሁለቱም አገሮች የንግድ ልኡካን እርካታ ያገኙበት መድረክ እንደነበርም የአቶ እየሱስወርቅ ገለፃ ያስረዳል፡፡

ሆኖም ግን ይላሉ አቶ እየሱስ ወርቅ፣ በውይይቱ ወቅት የተገለፁት ተስፋ ሰጪ አንደበቶች፣ በተለይ የሁለቱን አገሮች የንግድና የኢንቨስትመንት እንቅስቃሴ ያለ እንቅፋት እንዲጓዝ የበታች አስፈፃሚ አካላት እንዲተጉ ያስፈልጋል ብለዋል፡፡

ከ120 በላይ የግብፅ የንግድ ልኡካንን ያካተተው ይህ ቡድን ኢትዮጵያ ውስጥ በተለያዩ የኢንቨስትመንት መስኮች ለመሠማራት ፍላጐት ያለው በመሆኑ፣ በንግድ ልኡካኑ ውስጥ በኮንስትራክሽን፣ በባንክ፣ በኢነርጂ በቆዳ፣ መድሀኒት ማምረቻ ኢንዱስትሪና በሌሎችም የኢንቨስትመንት መስኮች ላይ በመስራት ላይ የሚገኙ የግብፅ ኩባንያ ተወካዮች ተካተዋል፡፡

በውይይቱ ወቅት የግብፅ ባለሃብቶች እንደገለፁት ኢትዮጵያ ውስጥ መሥራት የሚፈልጉት ከኢትዮጵያውያን ጋር በሽርክና መሆኑንና በሽርክና ለመሥራት የመረጡትም ሁለቱም አገሮች ተጠቃሚ እንዲሆኑ ለማስቻል ነው ብለዋል፡፡

የሁለቱን አገሮች የንግድና የኢንቨስትመንት ለማጠናከር ይረዳ ዘንድም ግብፃውያኑ ትኩረት ከሰጡት ዘርፍ ውስጥ አንዱ የግብፅ ብሔራዊ ባንክ ቅርንጫፍ ኢትዮጵያ ውስጥ መክፈት የሚለው ተጠቃሽ ነው፡፡

የግብፅ ብሔራዊ ባንክ ቺፍ ኤግዚኪዩቲቭ ሚ/ር ታሪቅ በውይይቱ ወቅት እንደገለፁት የባንካቸውን ቅርንጫፍ እዚህ ለመክፈት ቀደም ብሎ ድርድርና ዝግጅት የተደረገ እንደነበር አስታውቀዋል፡፡

በኢትዮጵያ ሕግ የውጭ ባንክም ሆነ የውጭ ዜግነት ያለው ሰው መደበኛ የባንክ አገልግሎት ውስጥ መግባት የማይችል እንደሆነ የሚታወቅ ሲሆን፣ የግብፁ ብሔራዊ ባንክ የሚከፍተው ቅርንጫፍም መደበኛ ከሆነው የባንክ አገልግሎት ውጭ ያለውን ሥራ ለመሥራት እንደሆነ ለማወቅ ተችሏል፡፡

በሌላ በኩልም ግብፅ የራስዋ የሆነ ኢንዱስትሪ ዞን ለመገንባት ያላትን ፍላጐት ተግባራዊ ለማድረግ የኢትዮጵያ መንግሥት አስፈላጊው ትብብር እንደሚያደርግ ቃል ገብቷል፡፡

በአሁኑ ወቅት ኢትዮጵያና ግብፅ በመካከላቸው ያለው የንግድ ልውውጥ በየዓመቱ ከ20 በመቶ በላይ እድገት እያሳየ እንደመጣ ተገልጿል፡፡

የሁለቱ አገራት የንግድ ልውውጥ ከአምስት ዓመታት በፊት 41 ሚሊዮን ዶላር ብቻ እንደነበር ተገልፆ እ.ኤ.አ በ2008 ግን 96 ሚሊዮን ዶላር ደርሷል፡፡

የንግድ ሚዛኑ ሲታይ ወደ ግብፅ የሚያደላ ሲሆን፣ ግብፅ ወደ ኢትዮጵያ ከላከችው ምርት ብልጫ ያለው ገቢ አግኝታለች፡፡

በመረጃው መሠረት በ2008 ግብፅ ከ80 ሚሊዮን ዶላር በላይ ያለው ምርት ወደ ኢትዮጵያ ስትልክ፣ ኢትዮጵያ ደግሞ 13.4 ሚሊዮን ዶላር ያለው ምርት ወደ ግብፅ ልካለች፡፡