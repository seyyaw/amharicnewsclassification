የኢትዮጵያ ቆዳ ኢንዱስትሪዎች ማኅበር በሚያዘጋጀው የቆዳ ውጤቶች የንግድ ትርዒት ላይ የሚሳተፉ ኩባንያዎች እየጨመሩ መሆኑ ተገለፀ፡፡

 

አንዳንድ የቆዳ ኢንዱስትሪዎች የፋይናንስ ችግር እንዳለባቸው ጠቆሙ፡፡ 

ለሦስት ቀናት በቆየውና ከትናንትና በስቲያ በተጠናቀቀው በዚሁ ሦስተኛው የመላ አፍሪካ የቆዳ ንግድ ትርዒት ላይ 196 የሚሆኑ ኩባንያዎች ተሳታፊ ሆነዋል፡፡ 

ይህም ቁጥር ከዚህ ቀደም ከተካሄዱት ሁለት ኤግዚቢሽኖች ላይ ተሳታፊ ከሆኑ ኩባንያዎች ቁጥር ጋር ሲነፃፀር ከ20 በመቶ በላይ ብልጫ እንዳለው ለማወቅ ተችሏል፡፡ 

በዘንድሮው የንግድ ትርዒት ተካፋይ ከሆኑት 196 ኩባንያዎች ውስጥም 59 የሚሆኑት የውጭ ኩባንያዎች እንደነበሩም በኤግዚቢሽኑ መክፈቻ ሥነ-ሥርዓት ላይ ተገልጿል፡፡ 

በንግድ ትርዒቱ መክፈቻ ስነስርዓት ላይ የነበሩት የንግድና ኢንዱስትሪ ሚኒስትሩ አቶ ግርማ ብሩ በትርዒቱ ላይ የተሳተፉትን በተለይም የአገር ውስጥ ኩባንያ ተወካዮችን በሥራቸው ዙሪያ ማነጋገር ችለዋል፡፡

አብዛኛዎቹ ተሳታፊዎች ምርቶቻቸውን ወደ ውጭ ለመላክና በመላክ ላይ መሆናቸውን ከመግለፃቸውም በላይ የገበያ ችግር እንደሌለባቸው ጠቁመዋል፡፡  አንዳንዶቹ ግን ባላቸው አቅም የመሥራት ችግር እንዳጋጠማቸው በጉብኝቱ ወቅት ለንግድና ኢንዱስትሪ ሚኒስትሩ ሲነግሩ ተደምጠዋል፡፡ 

በሙሉ አቅማችን ማምረት አልቻልንም ከሚሉት ኩባንያዎች መካከል አንዳንዶቹ የጠቀሱት ለሥራቸው በቂ የሆነ የባንክ ብድር አለማግኘታቸውና ላቀረቡትም የብድር ጥያቄ አፋጣኝ መልስ አለማግኘታውን ይጠቅሳሉ፡፡ የውጭ ምንዛሪ ችግርም በኢንዱስትሪው ላይ ችግር ሆኖብናል ያሉም አሉ፡፡  

አቶ ግርማም ችግሩ በትክክል ካለ የማይስተካከልበት ምክንያት የለም ብለው በተለይ የኢትዮጵያ ልማት ባንክ ያቀረብነውን የብድር ጥያቄ አልመለሰልንም ላሉት ኩባንያ ኃላፊዎች በሰጡት መልስ የብድር አሰጣጡ ተሻሽሏል፡፡ ቀልጣፋም ነው፡፡ ሆኖም በብድር አሰጣጥና አመላለስ ላይ ሪከርዳቸው ጥሩ ያልሆኑ ካሉ ብድሩን ለማግኘት ችግር ሊያጋጥማቸው ይችላል ብለው ነገር ግን ይህ ችግር በትክክል ካለ ከባንኮች ጋር በጋራ የመወያያ መድረክ ሊዘጋጅ ይችላል ብለዋል፡፡ 

የመላው አፍሪካ የቆዳ ትርዒት መዘጋጀት ከጀመረ ወዲህ የቆዳ ኢንዱስትሪዎች ምርቶቻቸውን ማስተዋወቅ፣ ኤክስፖርትን በማስፋፋትና የውጭ ገበያ ትስስርን በመፍጠር የአገራችን የቆዳና የቆዳ ውጤቶች ምርቶች ሰፊ ገበያ እንዲያገኙ በማድረግ አስተዋጽኦ እንዳበረከተ አዘጋጆቹ ይገልፃሉ፡፡ 

ይህ የንግድ ትርዒት በቀጣይነት እንዲጓዝም የንግድና ኢንዱስትሪ ሚኒስቴር፣ የተባበሩት መንግሥታት የልማት ፕሮግራም (UNDIO) የተባበሩት መንግሥታት ዓለም አቀፍ የልማት ድርጅት (UNDP) የምስራቅና የደቡብ አፍሪካ አገራት የጋራ ገበያ (Common Market for Eastern and Southern African Countries) የጀርመን እርዳታ ድርጅት (ECBP) ወዘተ. ያላሰለሰ ድጋፋቸውን ሲያርጉ የቆዩ ሲሆን የተለያዩ የአገር ውስጥ ድርጅቶች ትርዒቱን ስፖንሰር በማድረግ ድጋፋቸውን አድርገዋል፡፡