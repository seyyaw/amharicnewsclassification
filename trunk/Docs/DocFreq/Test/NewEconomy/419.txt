የቻይና የንግድ ሚኒስትር ሚ/ር ቼን ዴሚንግ ከኢትዮጵያ ባለስልጣናት ጋር በተገናኙበት የሰኞ ምሽት ስብሰባ የሁለቱ አገሮች የሁለትዮሽ የንግድ ልውውጥ እ.ኤ.አ በ2015 ሶስት ቢሊዮን ዶላር እንደሚደርስ ገለፁ፡፡

ሚኒስትሩ በሸራተን ሆቴል ከኢትዮጵያ ሚኒስትሮች ጋር ሰኞ ምሽት በተገናኙበት ወቅት እንዳስታወቁት ባለፈው የፈረንጆች ዓመት የነበረው የኢኮኖሚ ቀውስ በሁለቱ አገሮች የሁለትዮሽ ንግድ ግንኙነት ላይ ተጽዕኖ እንዳልፈጠረ ተናግረዋል፡፡ 

ባለፉት ጥቂት ዓመታት የሁለቱ አገሮች የንግድ ግንኙነት ከ20 በመቶ በላይ ማደጉን የገለፁት ሚ/ር ቼን ዴሚንግ እ.ኤ.አ በ2009 እድገቱ 12 በመቶ እንደነበር አስታውሰዋል፡፡ 

ቻይና ከኢትዮጵያ የምታስገባቸው ምርቶች መጠን በ200 ፐርሰንት መጨመራቸውን ሚኒስትሩ ገልፀው ለዚህ ዋናው ምክንያት አገራቱ ከኢኮኖሚ አኳያ ያላቸው የቅርብ ግንኙነትና መደጋገፍ፣ በፖለቲካው መስክም ካላቸው የጋራ ትብብር በመነሳት እንደሆነም አስረድተዋል፡፡ 

የንግድ ሚኒስትር ቼን ዴሚንግ ቻይና የታክስና የኮታ ስርዓትን በማስወገዷ ኢትዮጵያ የጥራጥሬ እህሎችን በሰፊው ለመላክና ለቻይናም ዋነኛዋ አቅራቢ እንድትሆን ማስቻሉን በንግግራቸው አመልክተዋል፡፡ 

የተያዘው ዓመት የኢትዮ ቻይና የዲፕሎማሲያዊ ግንኙነት የተጀመረበት 40ኛ ዓመት የሚከበረበት በመሆኑም ሁለቱ አገሮች አቅማቸውንና ያላቸውን ተጠቃሚነት በማጠናከር የንግድና የኢኮኖሚ ትብብራቸውን ሊያጠናክሩ እንደሚገባ ገልፀው ባለፈው ዓመት ግብጽ ላይ የተደረሰው የአዲስ ርምጃ ስምምነት በግብርና፣ በኢንዱስትሪ፣ በመሠረተ ልማትና በንግድ ዙሪያ አትኩሮቱን በማድረግ ትብብር ሊደረግበት እንደሚገባም አስቀምጠዋል፡፡ 

በግብጽ ሻርሙኤል ሼክ በተካሄደው 4ኛው የሚኒስትሮች ስብሰባ የቻይናና የአፍሪካ ሚኒስትሮች አዲስ የወዳጅነት ስትራቴጂዎች ላይ ከስምምነት የደረሱ ሲሆን ቻይና በበኩሏ 8 አዲስ የስምምነት እርምጃዎችን በመውሰድ በሁለቱ ወገኖች መካከል ውጤትን መሠረት ያደረገ ግንኙነት ለመመስረት እንዳስቻላት ያስረዱት ሚ/ር ዴሚንግ በቀጣዮቹ ሦስት ዓመታት ወደ ተግባር እንደሚሸጋገርም ለጋዜጠኞች በሰጡት ማብራሪያ አስታውቀዋል፡፡ 

የቻይና የኢንቨስትመንት መጠን ባለፈው የፈረንጆች ዓመት 900ዢ000 ሚሊዮን ዶላር መድረሱን የተናገሩት የገንዘብና የኢኮኖሚ ልማት ሚኒስትር አቶ ሶፊያን አህመድ ናቸው፡፡ 

አቶ ሶፊያን አህመድ በንግግራቸው እንዳስታወቁት ቻይናውያን ኢንቨስትሮች በብረታ ብረት፣ በፋርማሲ ውጤቶች፣ በማሽነሪዎች፣ በኬሚካል ምርቶች፣ በጨርቃጨርቅ፣ በወረቀት፣ በመስታወት ሥራዎች በኢትዮጵያ መሰማራታቸውን ገልፀው የኢንዱስትሪ ዞን እያቋቋሙ መሆናቸውንም አስታውሰዋል፡፡ 

በሁለቱ አገሮች መካከል እየተስፋፋ ለመጣው የንግድ ልውውጥም ቻይና የኮታና የታሪፍ አሰራሮችን ማንሳቷ ተጠቃሽ መሆኑን ገልፀው በዚህ እርምጃ በርካታ የአፍሪካ አገሮች ተጠቃሚ መሆናቸውን ገልፀዋል፡፡ 

በአዲሱ የፈረንጆች ዓመት የመጀመሪያ ጉብኝታቸውን ያደረጉት በኢትዮጵያ እንደሆነ የገለፁት ሚ/ር ዴሚንግ የኢኮኖሚና የንግድ ልዑካንን በመምራት ለ3 ቀናት በኢትዮጵያ የሥራ ጉብኝት እንደሚያደርጉ ታውቋል፡፡ የልዑካን ቡድኑ 18 አባላትን ያካተተ ሲሆን አብዛኞቹም ከቻይና የንግድ ሚኒስቴር የተውጣጡ ናቸው፡፡ 

ሳይኖ የኢትዮጵያና የቻይና ወዳጅነት ረጅም ጊዜ ያስቆጠረና ለሁለቱ አገሮች ግንኙነት እንደ ባህላዊ፣ የቆየ ወዳጅነት የሚጠቀስ መሆኑን ሚኒስትር ዴሚንግ ሲገልፁ አቶ ሶፊያን በበኩላቸው የሁለቱ አገሮች ግንኙነት ከክርስቶስ ልደት በፊት ከ1ኛው ክ/ዘመን ጀምሮ የነበረ መሆኑን አስታውሰዋል፡፡ ሁለቱ አገሮች ለሁለት ክፍለ ዘመናትም ፀረ ቅኝ አገዛዝ ትግሎችን ሲያካሂዱ መቆየታቸውንም ገልፀዋል፡፡ 

ቻይና በግብርና፣ በኢንዱስትሪ፣ በመሠረተ ልማትና በንግድ ዙሪያ ከኢትዮጵያ ጋር የምታካሂደውን እንቅስቃሴዎች በተመለከተ ዝርዝር ነጥቦችን ሚ/ር ዴሚንግ አስቀምጠዋል፡፡ 

በግብርና ረገድ ቻይና ተግባራዊ የግብርና ቴክኖሎጂዎችን በሰርቶ ማሳያ ማዕከላት፣ በኤክስፐርቶች ቡድን አማካይነት ሽግግር ለማድረግና ቻይናውያንን በግብርና ልማት ዙሪያ ለማሳተፍ እንደምታበረታታ ተናግረዋል፡፡ የቻይናውያኑ ተሳትፎ የኢትዮጵያን የግብርና ልማት ለማገዝና የምግብ ዋስትናን ለማረጋገጥ እንደሚረዳም አጽንኦት ሰጥተዋል፡፡ 

በኢንዱስትሪ መስክ ቻይና የስኳር ማምረቻዎችና ማቀነባበሪያዎችን ለማጎልበት ፍላጎት እንዳላት፣ የኢትዮጵያን ኢንዱስትሪ ጥረት እንደምትደግፍ አስታውቀዋል፡፡ በቻይና አፍሪካ የልማት ፈንድ አማካይነትም ለአነስተኛና መካከለኛ ተቋማት ብድር ይመቻቻሉ፣ የሥራ ዕድሎች ይፈጥራሉ እንደ ሚኒስትሩ፡፡ 

በመሠረተ ልማት በኩልም ትራንስፖርትና መገናኛን፣ ኃይልና ቴሌኮምን ለማበረታታት ብድርና ድጋፍ እንደምትሰጥ ተገልጿል፡፡ 

በንግድ በኩል የኤሌክትሮ ሜካኒካል ምርቶችን ለኢትዮጵያ እንደምታቀርብ ያስታወቁት ሚኒስትሩ ቻይናውያንም የኢትዮጵያን ምርቶች እንዲገዙ መንግሥታቸው እንደሚያበረታታ አስታውቀዋል፡፡ በተጨማሪም የሁለትዮሽ የንግድ ግንኙነቱን እ.ኤ.አ በ2015 3 ቢሊዮን ዶላር የማድረስ ግብ መያዙን ገልፀዋል፡፡ 

ከዚህ በተጓዳኝ ቻይና ከኢትዮጵያ ጋር ያላትን ግንኙነት በሳይንስና ቴክኖሎጂ፣ በጤና፣ በበሽታ መከላከልና ሕክምና፣ በሰው ሃብት ልማትና በአየር ንብረት ለውጥ ዙሪያ ያላትን ግንኙነት አጠናክራ እንደምትቀጥል ገልፀዋል፡፡ 

አፍሪካና ቻይና በአሁኑ ወቅት በኢኮኖሚና በፖለቲካ ሳቢያ በተፈጠሩ ፈታኝ ክስተቶች መወጠራቸውን የገለፁት ሚ/ር ዴሚንግ፣ ሁለቱ ወገኖች በተመሳሳይ ሁኔታ በምግብ ዋስትና፣ በፋይናንስ ቀውስና በአየር ንብረት ለውጥ የገጠማቸውን ፈታኝ ገጽታ አስታውሰው በመፍትሄነት ያቀረቡትም የተጠናከረ ትብብር ወሳኝ መሆኑን ነው፡፡ 

እ.ኤ.አ ከ1971 ጀምሮ ኢትዮጵያ ከቻይና የልማት ድጋፍ ስታገኝ መቆየቷን አቶ ሶፊያን አህመድ አስረድተው ይህም ሁለቱ አገሮች በኢኮኖሚ፣ በቴክኒክ፣ በሳይንስና በንግድ ዙሪያ የደረሱበት የጋራ ስምምነትን መሠረት ያደረገ እንደሆነ አስታውቀዋል፡፡ 

ከቻይና መንግሥት በተገኘ ድጋፍ ለመጀመሪያ ጊዜ የተሰራውና የተጠናቀቀው የወሮታ ወልድያ መንገድ እንደሆነ ያስታወሱት ሚኒስትር ሶፊያን፣ የመንገዱ መሠራት ሁለቱን የገጠር ከተሞች በማገናኘት ተጠቃሚ ያደረገና የቻይናን አሻራ ትቶ ያለፈ ክስተት እንደነበርም ተናግረዋል፡፡ 

የቀለበት መንገድና የጎተራ ትራፊክ ማሳለጫ ግንባታዎች መጠናቀቅ የቅርብ ጊዜ ዋቢዎች እንደሆኑም በንግግራቸው አስታውቀዋል፡፡ 

በሚኒስትር ቼን ዴሚንግ የሚመራው የኢኮኖሚና የንግድ ልዑክ ከጠቅላይ ሚኒስትር መለስ ዜናዊ፣ ከአቶ ሶፊያን አህመድ፣ ከአቶ ግርማ ብሩ ጋር የተወያየ ሲሆን የሁለትዮሽ የትብብር ሰነድም በአንዳንድ ኢኮኖሚያዊና ንግድ ነክ ጉዳዮች ዙሪያ መፈራረሙን ከቻይና ኤምባሲ ያገኘነው መረጃ ይጠቁማል፡፡ 

በኢትዮጵያ ቆይታቸው ወቅት ሚ/ር ዴሚንግ የአፍሪካ ኅብረት ጽ/ቤትን እንደሚጎበኙና ከኮሚሽኑ ምክትል ሊቀመንበር ጋር እንደሚወያዩ ይጠበቃል፡፡ 

ባለፈው ሰኞ በተደረገው ውይይት ዶ/ር ቴዎድሮስ አድሃኖም፣ ዶ/ር አበራ ደሬሳ፣ አቶ ግርማ ብሩ፣ አቶ ታደሰ ኃይሌና ሌሎችም ሚኒስትር ዴኤታዎችና የመንግሥት ባለስልጣናት ተገኝተዋል፡፡