የአፍሪካ ህብረት የመሪዎች ጉባኤ ለ14ኛ ጊዜ አዲስ አበባ በተካሄደበት ወቅት አፍሪካ የራሷ የኢንቨስትመንት ባንክ ለማቋቋም በተያዘው ዕቅድ መሰረት ከስምምነት ላይ በመደረሱ ባንኩ በቅርቡ እንደሚመሰረት ተገለፀ፡፡

ባለፈው ሳምንት የአፍሪካ ኅብረት ኮሚሽን ሊቀመንበር ሚ/ር ጂያን ፒንግ እንደገለፁት የኅብረቱ መሪዎች ባለፈው ዓመት 12ኛው ጉባኤ ላይ ባፀደቁት የባንኩ ፕሮቶኮል ላይ ስምምነት በመድረሳቸው ምስረታው በቅርቡ ይፋ ይሆናል፡፡ 

ባንኩ የመንግሥትና የግል ፕሮጀክቶችን የፋይናንስ ድጋፍ በመስጠት ኢንቨስትመንትን ለማጐልበት እንደሚረዳም በፕሮቶኮሉ ተመልክቷል፡፡

የኢንቨስትመንት ባንኩ በአባል አገራት መካከል ኢኮኖሚያዊ ትስስር በመፍጠር ልማትን ያፋጥናል የሚል አላማ እንዲኖረው መደረጉን ከስምምነት ፕሮቶኮሉ ለመረዳት ተችሏል፡፡

የባንኩን የመመስረቻ ፕሮቶኮል ባለፈው ዓመት የተቀበሉት የኅብረቱ መሪዎች በሰነዱ መሠረት ባንኩ ኢንቨስትመንትና ኢኮኖሚን ከማበረታታ፣ የግሉ ክፍለ ኢኮኖሚንም ከመደገፉ ጐን ለጐን ዝቅተኛ የገቢ መጠን ያላቸው ድሃ አገሮችም የባንኩን እገዛ ያገኛሉ፡፡

የአፍሪካን የኢንቨስትመንት ባንክ ለመመስረት የቀረበው ባለ 65 አንቀፅ የስምምነት ፕሮቶኮል የባንኩ መቀመጫ ዋና መ/ቤት በሊቢያ ትሪፖሊ እንደሚሆን ይገልፃል፡፡

በፕሮቶኮሉ እንደተዘረዘረው በባንክ ገዥዎች የሚመራ ቦርድ ይኖረዋል፡፡ የዳይሬክተሮች ቦርድ፣ ፕሬዚዳንት፣ ም/ፕሬዚዳንትና ሌሎችም በየደረጃው የሚኖሩ ም/ፕሬዚዳንቶችን ያካትታል፡፡

ባንኩ ኤጀንሲዎችንና ቅርንጫፍ መ/ቤቶችን በአካባቢያዊ የኢኮኖሚ ማኅበረሰቦች የመመስረት መብትም በመመስረቻ ሕጉ ተሰጥቶታል፡፡ በምን ያህል ካፒታል እንደሚቋቋም በፕሮቶኮሉ ላይ ባይቀመጥም ወደፊት በስምምነት እንደሚወሰን መረጃው ያመለክታል፡፡

ባለፈው ዓመት ጥር ወር ላይ በተካሄደው የኅብረቱ የፋይናንስና የኢኮኖሚ ሚኒስትሮች ልዩ ስብሰባ ላይ የቀረበውን ረቂቅ የኢንቨስትመንት ባንኩ መመስረቻ ሰነድ ተወያይቶና ማሻሻያዎችን አድርጐ ለመሪዎች ጉባኤ አቅርቦ አፀድቋል፡፡

የአፍሪካ ኅብረት የመላው አፍሪካ አገራትን የሚወክሉ የፋይናንስ ተቋማትን ለመመስረት ካስቀመጣቸው ግቦች መገለጫ የሆነው የኢንቨስትመንት ባንኩን ጨምሮ የማዕከላዊ ባንክና የአፍሪካ የገንዘብ ድርጅት (African Monetary Fund) ለማቋቋምም ውሳኔ ካሳለፈ ሰንበትበት ብሏል፡፡

በሱዳን ካርቱም ተካሂዶ በነበረው 65ኛው የመሪዎች ጉባኤ ላይ የአፍሪካ አክስዮን ገበያን ለመመስረት የሚቻልበት ስምምነትም ተደርሷል፡፡

አፍሪካ የምትመሰርታቸው አንድ ወጥ የአህጉሪቱ የፋይናንስና የፋይናንስ ገበያ ተቋማት አገሪቱ እያስመዘገበች ያለውን አነስተኛ የውጭ ቀጥታ ኢንቨስትመንት ፍሰት፣ የገቢና ወጪ ንግድ፣ በጥቅሉ የኢኮኖሚ ልማትን ለማጐልበት ጠቀሜታ እንዳላቸው መረጃዎች ይጠቁማሉ፡፡