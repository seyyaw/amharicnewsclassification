የአዲስ አበባ ንግድና ዘርፍ ማኅበራት ምክር ቤት ከ500 ሚሊዮን ብር በላይ ይፈጃል ተብሎ የተገመተውን የአዲስ አፍሪካ ኢንተርናሽናል የንግድ ማዕከልን ለመገንባት የአክሲዮን ሽያጭ እንደሚያካሂድ አስታወቀ፡፡

የአዲስ አበባ ንግድና ዘርፍ ማህበራት ምክር ቤት ከዚህ ውሳኔ ላይ የደረሰው ማዕከሉን ከአዲስ አበባ ከተማ አስተዳደር ጋር በጥምረት በመሆን ለመገንባት አቅዶ የነበረ ቢሆንም ሁለቱ አካላት ሊያወጡ የሚችሉት ወጪ በቂ ይሆናል ተብሎ ባለመታመኑ እንደሆነ የምክር ቤቱ ኃላፊዎች ይገልጻሉ፡፡ 

የንግድ ማዕከሉን በአክሲዮን ማህበር ስም በማደራጀት የአገር ውስጥም ሆነ አለም አቀፍ ድርጅቶች፣ የግል ድርጅቶች፣ የገንዘብ ተቋማት፣ ንግድ ምክር ቤቶች፣ መንግሥታዊ አካላት፣ የግል ኢንቨስተሮችና ሌሎች አክሲዮኑን ለመግዛት ለሚሹ ሁሉ የባለቤትነት ድርሻ እንዲኖራቸው በማድረግም ወደ ግንባታ ሂደት ውስጥ እንደሚገባ ኃላፊዎቹ አስታውቀዋል፡፡ 

እንደ ምክር ቤቱ ኃላፊዎች ገለፃ የንግድ ማዕከሉ የአክሲዮን ሽያጭ በዚህ ዓመት ይጀመራል ተብሎ ይጠበቃል፡፡ የዚህን ማዕከል ግንባታ በተመለከተ የምክር ቤቱ ፕሬዚዳንት አቶ እየሱስወርቅ ዛፉ እንደገለጹት ከአክሲዮን ሽያጩ በፊት የንግድ ምክር ቤቱ አባል በሆኑ ትላልቅ ድርጅቶች (ኮንስትራክሽንና የሪል ስቴት ኩባንያዎች) ያሉ ለማዕከሉ ግንባታ የተፈቀደውን 110 ሺህ 126 ካሬ ሜትር ቦታ እንዲታጠር ይደረጋል ብለዋል፡፡ 

ይህንን ቦታ ለማጠር ብቻ ከ3.5 እስከ 4 ሚሊዮን ብር የሚደርስ ወጪ እንደሚጠበቅ ያመለከቱት አቶ እየሱስወርቅ እነዚህ ኩባንያዎች አጥሩን ለመገንባት የሚያወጡት ወጪ ታስቦም በንግድ ማዕከሉ ውስጥ የባለቤትነት ድርሻ እንዲኖራቸው ይደረጋልም ብለዋል፡፡ 

እንደ ምሳሌም እነዚህ ኩባንያዎች 30 ቢሆኑና የአጥሩ ግንባታ ወጪ 4.5 ሚሊዮን ብር ቢሆን 30ዎቹም ኩባንያዎች በንግድ ማዕከሉ አክሲዮን ውስጥ እያንዳንዳቸው የ150 ሺህ ብር አክሲዮን እንዲያገኙ እድል ይፈጥርላቸዋል በማለት አስረድተዋል፡፡ 

ይህንንም እቅድ ከግብ ለማድረስ በቅርቡ አንድ ፕሮግራም እንደሚዘጋጅና ከኩባንያዎቹ ጋር በመወያየት አንድ ውሳኔ ላይ ይደረሳል ተብሎ እንደሚጠበቅ ታውቋል፡፡ 

ግንባታው ሳይጀመር ረዥም ጊዜ የቆየው ይህ የንግድ ማዕከል ቀደም ብሎ የተዘጋጀለት ዲዛይን የሚቀየርና አዲሱን ዲዛይን የአገር ውስጥ የሥነ-ሕንፃ ባለሙያዎች እንዲሰሩት የምክር ቤቱ ቦርድ እንደወሰነም ታውቋል፡፡ 

የዲዛይን ሥራውን በተመለከተ ቦርዱ እንደ አማራጭ አድርጎ ያቀረበው ዲዛይኑን ለመስራት የሚመረጡት የአገር ውስጥ ባለሙያዎች ዱባይ፣ ቻይናና ማሌዥያ ውስጥ ያሉትን አለም አቀፍ የንግድ ማዕከላት መጎብኘት ይጠበቅባቸዋል፡፡   

ይህም ባለሙያዎቹ በሦስቱ አገራት ያሉት ዘመናዊ የኤግዚቢሽን ማዕከሎች ምን እንደሚመስሉ፣ ምን እንደሚያካትቱ እና አዲስ አበባ ውስጥ ሊሰራ የታቀደው ደግሞ ምን ሊያካትት እንደሚገባው ግንዛቤ እንዲጨብጡ በማድረግ የመጨረሻውን ዲዛይን እንዲሰሩ ይደረጋልም ተብሏል፡፡ 

በንግድ ምክር ቤቱ እቅድ መሰረት ማዕከሉ እንዲያካትታቸው ከሚፈለጉ ግንባታዎች ውስጥ እስከ ሶስት ያህል፣ እያንዳንዳቸው ከ2500 እስከ 6ሺህ ካሬ ሜትር ስፋት ያላቸው ትላልቅ የኤግዚቢሽን አዳራሾች፣ ስፋታቸው ከ500 እስከ 700 ካሬ ሜትር የሚደርስ ከሦስት በላይ የኤግዚቢሽን ፓቪሊየኖች፣ ለተለያዩ አገልግሎቶች የሚውልና ከ5ሺህ በላይ ሰው የሚይዝ ዘመናዊ አዳራሽ ይጠቀሳሉ፡፡ 

ከዚህም ሌላ 15 የሚደርሱና እስከ 200 ሰዎች የሚይዙ የተለያየ መጠን ያላቸው የመሰብሰቢያ አዳራሾች፣ ለቢሮ እና ለተለያዩ አገልግሎቶች እንዲውል ተደርጎ የሚገነባው ህንፃ ደግሞ ለባንክ፣ ለኢንሹራንስ፣ ለጉዞ ወኪሎች እና ለሌሎች ግልጋሎቶች እንዲውል የሚደረግ ሲሆን ለመዝናኛ አገልግሎት የሚውሉ ህንፃዎችንም እንዲያካትት ተደርጎ ዲዛይኑ እንደሚሰራ ታውቋል፡፡ 

ማዕከሉ በዋናነት ከሚያስፈልጉት ግንባታዎች ጎን ለጎንም ምክር ቤቱ ዋና ጽህፈት ቤቱን በዚሁ ማዕከል ውስጥ እንደሚያደርግም ለማወቅ ተችሏል፡፡ 

ኢትዮጵያ የአፍሪካ መዲና ብቻ ሳይሆን የአፍሪካ የንግድ ማዕከል እንድትሆን ትልቅ እገዛ ያደርጋል ተብሎ የታመነበት ይህ ፕሮጀክት ለአገራቱ ከፍተኛ የሆነ ገቢ በማስገኘት የራሱ ሚና እንደሚኖረው የተገለፀ ሲሆን፣ በተለይ በኮንፈረንስ ኢንዱስትሪ የተሰማሩ ባለሙያዎች እንደሚገልፁት፣ በዘርፉ በተለይ ከንግድ ትርዒት ቱሪስቶች የሚገኘው ዓመታዊ ገቢ ከሌሎች ቱሪስቶች ከሚገኘው የሚበልጥ መሆኑን ማረጋገጥ መቻሉንም ያመለክታል፡፡ 

የንግድ ማዕከሉ ዘርፈ ብዙ ግልጋሎቶችን ሊሰጥ የሚችልና ከንግድ ትርዒት በተጨማሪ አለም አቀፍ ጉባኤዎችን፣ ለአቻ ለአቻ የቢዝነስ ግንኙነትና የንግድ መረጃዎችን መለዋወጥ አመቺ እንደሚሆንና በርካታ የአፍሪካ ዲፕሎማቶች የንግድ ማዕከሉን ፕሮጀክት ተመልክተው፣ አዲስ አበባ የዲፕሎማቲክ ብቻ ሳትሆን የኢኮኖሚክ ከተማ እንድትሆን ያደርጋል ማለታቸውንም ፕሮጀክቱን በማስመልከት የተሰራጨው መረጃ ያስረዳል፡፡ 

በአገሪቱ ኢንተርናሽናል የንግድ ማዕከል አለመኖሩ ተጠቃሽ ችግር ሲሆን፣ በሁለተኛነት የኢትዮጵያ ኩባንያዎች ምርቶቻቸውን በዓለም አቀፍ የንግድ ትርዒቶች ላይ አቅርበው ለማሳየት ከፍተኛ ክፍያ ስለሚጠየቁ የኢትዮጵያ ንግድ ማኅበረሰብ ከውጪው ዓለም ጋር ያለውን የንግድ ግንኙነት መሐል ተፈጥሮ የነበረውን ክፍተት ይህ የንግድ ማዕከል ግንባታ ይሸፍናል ተብሏል፡፡ 

የኢትዮጵያን የንግድ ማኅበረሰብ ከተቀረው አለም ጋር በማገናኘት የአዲስ አፍሪካ ኢንተርናሽናል የንግድ ማዕከል በማኅበራዊ ጠቀሜታውና ለአገሪቱ የኢኮኖሚ ዕድገት ጉልህ ድርሻ መጫወት እንዳለበት ተገልጿል፡፡ 

በንግድ ማዕከሉ የሚኖረው የንግድ እንቅስቃሴ ለሆቴሎች፣ ለትራንስፖርትና ለሌሎችም ቢዝነሶች በር የሚከፍትና ለአገር ውስጥ ምርቶች ገበያ የሚፈጥር ይሆናል ተብሎ ይጠበቃል፡፡

ንግድ ምክር ቤቱ ይህንን ማዕከል ለመገንባት ቦታውን ከወሰደ ከ5 ዓመታት በላይ ያስቆጠረ ሲሆን ከያዝነው ዓመት ጀምሮ ግን ተግባራዊ የግንባታ ሥራዎችን እንደሚሰራ የሚገልፁት የምክር ቤቱ ኃላፊዎች፣ ግንባታው ይፈጃል ተብሎ የተገመተው 500 ሚሊዮን ብር ቢሆንም ወጪው ከዚህ ከፍ እንደሚል ያመለክታሉ፡፡

 


የአዲስ አበባ አስተዳደር ለ90 ዓመታት በሊዝ ቦታውን በሰጠበት ወቅት ተጓቶ የነበረው ጥናት ይህ ማዕከል ጠቅላላ ወጪው 250 ሚሊዮን ብር ይደርሳል ተብሎ እንደነበር አይዘነጋም፡፡   