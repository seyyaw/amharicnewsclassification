የኢትዮጵያ ጥራትና ደረጃዎች ባለሥልጣን በአዋጅ የተቋቋመባቸው ሥራዎች በአፈፃፀም ሂደት መሠረታዊ ችግሮች የነበሩባቸው በመሆኑ ተግባርና ኃላፊነቱን ለአራት መ/ቤቶች በመስጠት መተካት እንዳለበት የሚደነግጉ ረቂቅ አዋጆችና ደንብ ላይ ውይይት ተካሄደ፡፡


ባለፈው አርብ በኢትዮጵያ ጥራትና ደረጃዎች ባለሥልጣን መ/ቤት ከባለድርሻዎች ጋር ውይይት ተካሂዷል፡፡ የተዘጋጁት ረቂቅ አዋጆችና ረቂቅ ደንብ የባለሥልጣኑን መ/ቤት ተክተው እንዲሰሩ የሚያስችላቸው ሲሆን ከተሳታፊዎችም የማሻሻያ ሃሳብ ቀርቦባቸዋል፡፡

ባለሥልጣኑን በአዋጅ ይተካሉ የተባሉት ተቋማት የኢትዮጵያ የደረጃዎችና ቴክኖሎጂ ኤጀንሲ፣ የኢትዮጵያ የተስማሚነት ምዘና ድርጅት፣ የኢትዮጵያ ብሔራዊ ሜትሮሎጂ ኢንስቲትዩትና የኢትዮጵያ ብሔራዊ አክሬዲቴሽን ቢሮ ናቸው፡፡

በረቂቅ አዋጆቹና ደንቡ መሠረት የኢትዮጵያ የደረጃዎችና ቴክኖሎጂ ኤጀንሲ ሲቋቋም ከጥራትና ደረጃዎች መጓደል ጋር በተያያዘ የሚፈጠሩ ደንብ መተላለፎችን ለሌሎች ደንብ አስፈፃሚዎች በመተው በጥራትና ደረጃዎች ላይ ያጠነጠኑ ሥልጣንና ተግባራትን ይይዛል፡፡

የኢትዮጵያ ደረጃዎችና ቴክኖሎጂ ኤጀንሲ ብሔራዊ የኢትዮጵያ ደረጃዎችን በብቸኝነት በማዘጋጀት፣ በማፀደቅ፣ በማሳተምና በመሳሰሉት ጉዳዮች ላይ ሥልጣን እንዳለው በረቂቅ ሕጉ ተደንግጓል፡፡

በተለያዩ አካላት ለተዘጋጁ ደረጃዎች እንደ ኢትዮጵያ ደረጃ እውቅና ይሠጣል የሚሉና ሌሎችም 28 አንቀፆችን ያካተተና 5 ክፍሎች ያሉት ረቂቅ ማቋቋሚያ አዋጅ ተዘጋጅቶለታል፡፡

የሚቋቋመው ኤጀንሲ ብሔራዊ የደረጃዎች ካውንስል እንደሚኖሩትም በረቂቅ አዋጁ ተመልክቷል፡፡

የብሔራዊ ደረጃዎች ካውንስል 25 ያህል አባላት የሚኖሩት ሲሆን ከእነዚህ ውስጥ ሦስት ታዋቂ የግል ተቋማት ይካተቱበታል፡፡

የማቋቋሚያ ረቂቅ አዋጁን በተመለከተ በተሳታፊዎች አስተያየትና የማሻሻያ ሐሳቦች ተሰጥተዋል፡፡

በጥራትና ደረጃዎች ጉዳይ ላይ ሥልጣንና ኃላፊነት የሚኖረው ይህ ኤጀንሲ ከስያሜው ላይ ጥራትን ማውጣቱ (የኢትዮጵያ የደረጃዎችና ቴክኖሎጂ ኤጀንሲ ብቻ መባሉ) ለምን እንዳስፈለገ፣ የቁጥጥር ሥራዎችን ከኤጀንሲው ለምን እንደተነሱ፣ የካውንስል አባላት መብዛትና የሚመለከታቸው ዋና ዋና መ/ቤቶች አለመካተት ከተሰነዘሩ አስተያየቶችና የማሻሻያ ሐሳቦች ውስጥ ይገኙታል፡፡

ኤጀንሲውን ለማቋቋም ልምድ የተወሰደባቸው እንደ ሕንድ፣ ኮሪያ፣ ማሌዢያና ሌሎችም አገሮች ከኢትዮጵያ የጥራትና የደረጃ ስርዓት ጋር ያላቸውን ተዛማጅነት በተመለከተም አስተያየት ተሰጥቷል፡፡

በኤጀንሲው የማቋቋሚያ ረቂቅ አዋጅ የተካተተው የቅጣት አወሳሰን ክፍልም ጥያቄዎች ተነስተውበታል፡፡

በረቂቅ አዋጁ የተቀመጡት ልዩ ልዩ የቅጣት ደረጃዎች በጥራትና በደረጃዎች ጥሰት ሲፈፀም በገንዘብና በእስራት እንዲያስቀጡ ተደርገው የተቀረፁ ናቸው፡፡

አንድ ሠራተኛ ወይም የሥራ ኃላፊ መደለያና ጥቅማ ጥቅም በመፈለግ በቀጥታና በተዘዋዋሪ መንገድ ወይም በዝምድና ሳቢያ በቸልተኝነትም ሆነ ሆን ተብሎ በሚቀርብ ሃሰተኛ የምርትና የአገልግሎት ጥራት ደረጃዎች ማረጋገጫ የምስክር ወረቀት ላይ እስከ 20 ዓመት በሚደርስ ፅኑ እስራትና በመደለያነት የተቀበለውን ገንዘብ 4 እጥፍ በሚደርስ መቀጮ እንደሚቀጣ ይደነግጋል፡፡

መደለያ ወይም ሌላ ጥቅማ ጥቅም በመፈለግ ወይም ሰውን ለመጉዳት በማሰብ በኃላፊነቱ የቀረበለትን ውሳኔ ወይም ጉዳይ በወቅቱ ሳይፈፅም ባለጉዳይ ያጉላላም ተመሳሳይ ቅጣት ይጠብቀዋል፡፡ ሠራተኞች፣ ኃላፊዎች ውክልና የተሰጣቸውም አለአግባብ ጥሰት ሲፈፅሙ የእስራትና የገንዘብ ቅጣት ተደንግጐባቸዋል፡፡

ያጭበረበሩ፣ የብሔራዊ ደረጃዎች ምልክት ፈቃድ ሳይኖራቸው ምርት የሸጡ፣ በሰው ሕይወት ወይም በአገር ኢኮኖሚ ላይ ጉልህ ጉዳት ያደረሱም እስከ 20 ዓመት በሚደርስ ፅኑ እስራትና እስከ 500 ሺህ ብር የሚደርስ መቀጫ ይጠብቃቸዋል፡፡ ሌሎችም እንደየደረጃው የእስራትና የገንዘብ ቅጣት ተደንግገዋል፡፡

የቅጣት መጠኖቹ በዘተዋል፣ አንዳንዶቹ መነሻ ያደረጓቸው ምክንያቶችና የቅጣት መጠናቸው አልተመጣጠኑም የሚሉ አስተያየቶችም ተስተናግደዋል፡፡፡

በኤጀንሲው የማቋቋሚያ ረቂቅ አዋጅ ላይ ለተነሱት አስተያየቶችና ጥያቄዎች ከባለሥልጣን መሥሪያ ቤቱ ዋና ዳይሬክተር ወ/ሮ አልማዝ ካህሳይና ከሕግና ሬጉላቶሪ ጉዳዮች ዳይሬክቶሬት ተጠባባቂ ዳይሬክተር አቶ ደረጄ ሃብቴ ምላሽና ማብራሪያ ተሰጥቷል፤ ማስተካከያ ያስፈልጋቸዋል በተባሉትም ላይ ማስተካከያ እንደሚደረግ አስታወቀዋል፡፡

ኢትዮጵያ እስካሁን ያላቋቋመችውን ያልነበራት ነው የተባለለት የኢትዮጵያ ብሔራዊ የአክሬዲቴሽን ቢሮ በአዋጅ መቋቋም የሚያስፈልገው የመጀመሪያው መ/ቤት ይሆናል፡፡

ብሔራዊ የአክሬዲቴሽን ቢሮው የተስማሚነት ምዘና፣ የትምህርትና የጤና አገልግሎቶች ብቃት ያላቸው መሆናቸውን በሦሰተኛ ወገን በማረጋገጥ የብቃት ምስክርነትን ይሰጣል፡፡ ደንብ ወጥቶለት እንዲቋቋም ረቂቅ የማቋቋሚያ ደንብ የቀረበለት ደግሞ የኢትዮጵያ የተስማሚነት ምዘና ድርጅት ሲሆን ሌላኛው በአዋጅ የሚቋቋመው ተቋም የኢትዮጵያ ብሔራዊ የሜትሮሎጂ ኢንስቲትዩት ነው፡፡

እነዚህ አራት ተቋማት ከዚህ በፊት በኢትዮጵያ ጥራትና ደረጃዎች ባለሥልጣን ኃላፊነትና ሥልጣን ይሠሩ የነበሩ ልዩ ልዩ ሥራዎችን በመከፋፈልና ከሌሎችም ተቋማት ማለትም ከኢትዮጵያ ጨረራ ባለሥልጣንና ከክሊነር ፕሮዳክሽን ማዕከል የተውጣጡ የሥራ ድርሻዎችን ወደ አንድ ተቋም በማምጣት መሥራቱ ጥሩ ውጤት ያስገኛል የሚል እምነት እንዳላቸው አቶ ደረጄ ሃብቴ ገልፀውልናል፡፡

የኢትዮጵያ የደረጃዎችና ቴክኖሎጂ ኤጀንሲ የሳይንስና ቴክኖሎጂ ሽግግርን በጥራትና ደረጃዎች አኳያ ለማሸጋገር ጠቀሜታ ስላለው ስያሜውን በዚህ መልኩ ማግኘቱንና ተጠሪነቱም ለሳይንስና ቴክኖሎጂ ሚኒስቴር መሆኑን በረቂቅ አዋጁ ተመልክቷል፡፡