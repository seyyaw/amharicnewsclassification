ሰንሻይን ኮንስትራክሽን ከ210.4 ሚሊዮን ብር በላይ ወጪ የተደረገበትን ከዝዋይ ቡታጅራ ድረስ ያለውን 51 ኪ.ሜትር መንገድ ገንብቶ ባሳለፍነው ቅዳሜ አስመርቋል፡፡

ከዚህ ምረቃ ፕሮግራም ጐን ለጐንም ኩባንያው በመሥራት ላይ የሚገኘውን የቡታጅራ ጉብሬ መንገድ የግንባታ ሂደትም አስጐብኝቷል፡፡

በደቡብ ክልል የጉራጌ ዞን ውስጥ ላሉ ነዋሪዎች ከፍተኛ የሆነ ኢኮኖሚያዊ ጠቀሜታ ካላቸው ከእነዚህ መንገዶች ውስጥ በአሁኑ ሰዓት ግንባታው እየተከናወነ ያለው የቡታጅራ ጉብሬ መንገድ በአካባቢው በከፍታው የሚታወቀውን የዘቢደር ተራራ በመቁረጥ የሚገነባ እንደሆነም ታውቋል፡፡

የዚህ መንገድ ግንባታ ለዘመናት ቤተ ጉራጌዎችን ለሁለት ከፍሎ የነበረውን የዘቢደር ተራራ በመቁረጥ ነዋሪዎቹን በቀላሉ የሚያገናኝ ነውም ተብሏል፡፡

በዘቢደር ተራራ ምክንያት በተራራው ወዲህና ወዲያ ያሉ ቤተ ጉራጌዎች ለመገናኘት ከ300 ኪ.ሜትር በላይ ማቆራረጥ የሚጠበቅባቸው እንደነበርም የመንገድ ግንባታው ጉብኝት በተደረገበት ወቅት ተገልጿል፡፡

የዘቢደር ተራራን አቋርጦ እየተገነባ የሚገኘው የቡታጅራ ጉብሬ 78 ኪ.ሜትር ሲጠናቀቅም ከሰባት ሰዓት በላይ የሚወስደውን ጉዞ አንድ ሠዓት ባልሞላ ጊዜ ውስጥ መሸጋገር ያስችላል፡፡ የመንገዶቹን ኢኮኖሚያዊ ጠቀሜታነት በተመለከተ የኢትዮጵያ መንገዶች ባለሥልጣን የሕዝብ ግንኙነት ኃላፊ አቶ ሳምሶም ወንድሙ ለሪፖርተር እንደገለፁት ከሆነ ደግሞ "ቀደም ሲል ከዝዋይ ተነስቶ ቡታጅራ ለመሄድ ከዝዋይ ተነስተህ አዲስ አበባ የግድ መምጣትን ይጠይቅ ነበር፡፡ ይህም 160 ኪ.ሜትር ያስጉዛል፡፡ ከዚያም በዓለም ገና ዞሮ ተጨማሪ 160 ኪ.ሜ መጓዝን ይጠይቃል፡፡ ስለዚህ ከዝዋይ ቡታጅራ ለመሄድ 320 ኪ.ሜትር መጓዝ ይጠይቅ ነበር" ብለዋል፡፡ 

ይህ ረዥም ጉዞ ደግሞ ዋና ዋና ከተሞችን አቋርጦ መሄድ የሚጠበቅ ስለሆነ ከ7 እስከ 8 ሰዓታትን የሚፈጅና አድካሚም እንደነበር ያስረዱት አቶ ሳምሶም አሁን ግን ከዝዋይ ቡታጅራ ያለው መንገድ ወደ 50 ኪ.ሜትር ስላጠረ ጉዞው አንድ ሰዓት ባልበለጠ ጊዜ እንዲያጥር በማድረግ ትልቅ ጥቅም የሚሰጥ መንገድ ነው ብለዋል፡፡

የዚህ መንገድ ግንባታ መጠናቀቅ በጉዞ ጊዜና ዋጋ ላይ ከፍተኛ ለውጥ ያመጣል ማለት ነው ይላሉ፡፡ 

የዝዋይ ቡታጅራ መንገድ ፕሮጀክት ከብር 210.4 ሚሊዮን በላይ የፈጀ ሲሆን ጠቅላላ ወጪው የተሸፈነውም በመንግሥት መሆኑን ያመለከተው የኢትዮጵያ መንገዶች ባለስልጣን መግለጫ ደግሞ "መንገዱ በገጠራማ አካባቢ ከነመንገድ ትከሻው 10 ሜትር፣ በከተሞች ደግሞ 19 ሜትር ስፋት ያለው ሲሆን ግንባታው የድልድዮች እና የውኃ ተፋሰስ ፉካዎችን ሥራም የሚጨምር ነው፡፡

የዚሁ የዝዋይ - ቡታጅራ መንገድ ግንባታ ከአንዳንድ ጥቃቅን የማስተካከያ ሥራዎች በስተቀር ዋነኛው ሥራ በሥራ ተቋራጭ ድርጅቱ ሰንሻይን ኮንስትራክሽን አማካኝነት በተገባው ውል መሠረት ሊጠናቀቅ መቻሉንም መግለጫው ያመለክታል፡፡

ከዚሁ ፕሮጀክት ቀጣይ የሆነውንና 87 ኪ.ሜ. ርዝመት ያለውን የቡታጅራ - ጉብሬ መንገድ በተመለከተ በተሰጠውም ማብራሪያ ይህ መንገድ ጠቅላላ ወጪው 637.4 ሚሊዮን ብር ነው፡፡

ከ"ዝዋይ ቡታጅራ ለመሄድ በአዲስ አበባ በኩል ያለውን ረዥም ርቀት በማስቀረት የጉዞ ጊዜን ገንዘብንና እንግልትን እንደሚያስቀር ይታመናል፡፡ ያለው የባለስልጣን መስሪያ ቤቱ መግለጫ ይህ መንገድ ሲጠናቀቅ ከሞጆ - ሻሸመኔ እና ከዓለምገና - ሶዶ የሚወስዱትን ሁለት ዋና መንገዶች በአቋራጭ በማገናኘት ማህበራዊና ኢኮኖሚያዊ ጠቀሜታን በከፍተኛ ሁኔታ የሚያስገኝ መሆኑ ታምኖበታል፡፡ በተጨማሪም አካባቢው በግብርና ምርት የሚታወቅ በመሆኑ ምርቱን ወደ ገበያ ለማቅረብ ሆነ የኢንዱስትሪ ውጤቶችን ለመቀበል አመች ሁኔታ ይፈጠራል"፡፡

ሰንሻይን ኮንስትራክሽን በተለይ የዘቢደር ተራራን አቋርጦ የሚሰራው መንገድ አስቸጋሪ መሆኑን በጉዞው ወቅት ለመታዘብ ተችሏል፡፡

በእለቱ የመንገዱን የመጀመሪያ ሥራ ክንውን ለመቃኘት በተዘጋጀው በዚሁ የጉዞ ፕሮግራም ከሩቅ ሲታይ በዚህ ተራራ ላይ መንገድ እንዴት ሊወጣ እንደሚችል የሚያጠራጥር ቢሆንም ተራራን ቆርጦ መንገድ መሥራት የሚችል መሆኑንም የግንባታው ጅምር ሥራ ማረጋገጫ ከመሆኑም አልፎ ተሽከርካሪዎችን ማሸጋገር የሚችል መሆኑንም ለመመከት ተችሏል፡፡

የዚህ መንገድ ሥራ ሰንሻይን ኮንስትራክሽን ከተረከባቸው የመንገድ ግንባታዎች ሁሉ አስቸጋሪ እንደሆነም የሰንሻይን ኮንስትራክሽን ሠራተኞች ይገልፃሉ፡፡ የኮንስትራክሽን ባለቤቱ ማኔጂንግ ዳይሬክተር አቶ ሳሙኤል ታፈሰ ደግሞ ሥራው አስቸጋሪ ቢመስልም ግንባታውን በተያዘልን ጊዜ ገደብ እናጠናቅቃለን ብለዋል፡፡ የዚህ መንገድ ግንባታ የሚጠናቀቀው በሚቀጥለው ዓመት መጨረሻ ላይ እንደሆነ ታውቋል፡፡

በሌላ በኩልም ተራራን በመቁረጥ የሚካሄድ ግንባታ ፈታኝ መሆኑና ይህ ሥራ በአገር ውስጥ ተቋራጭ መሠራቱ የአገር ውስጥ ኮንትራክተሮች የብቃት ደረጃ እያደገ ስለመምጣቱ ጥሩ ማሳያ ይሆናልም ሲሉ አቶ ሳሙኤል ይገልፃሉ፡፡

ዘቢደር ተራራን በመቁረጥ የተጀመረው መንገድ ግንባታ ዙሪያ ያነጋገርናቸው የአካባቢው ነዋሪዎች እንደጠቆሙት በዚህ ተራራ ላይ መንገድ ይሠራል ብለው እንዳልገመቱ ይገልፃሉ፡፡

ወ/ሮ ለኢላ የተባለችው የአካባቢው ነዋሪ ደግሞ ለሪፖርተር እንደገለፀችው በዚህ መንገድ ይወጣል ተብዬ የእንሰት ቦታዬ እንደሚወሰድብኝ ሲገለፅልኝ ተቃውሜ ነበር፡፡

ለተወሰደብኝ የእንሰት ቦታ ካሣ የተከፈለኝ ቢሆንም ይህ ተራራ መንገድ ሆኖ ወዲያ ማዶ ያሻግራል መባሉንም እንዳላመነች ትገልፃለች፡፡

ዛሬ ላይ ሆና ከሁለት ዓመት በፊት የነበራት አመለካከት ስህተት ሆኖ እንደሚሰማትና መንገዱ ባያልቅም እንዲህ መኪና ማሻገሩን ስታይ የተወሰደባት ቦታ እንደማይቆጫት ገልፃ "ለዚህ ከሆነ አሁንም ሌላ መሬት ይውሰዱ" በማለት ደስታዋን ገልፃለች፡፡

በመንገድ ምርቃውና ጉብኝት እንዲሁም ሰንሻይን ኮንስትራክሽን በራሱ ወጪ በጉብሬ ከተማ ለማስገንባት ላቀደው ት/ቤት የመሠረት ድንጋይ ለማኖር ከተገኙት ባለስልጣናት መካከል አንድ የሆኑት የደቡብ ክልል ፕሬዚዳንት አቶ ሽፈራው ሽጉጤ እንደገለፁት መንገድ የሚሰጠው ኢኮኖሚያዊ ጠቀሜታ በአገሪቱ ውስጥ ተገንብተው ለአገልግሎት የበቁ መንገዶች ጥሩ ማሳያ ነው፡፡ በዘቢደር ተራራ ተለያይቶ የቆየው ቤተ ጉራጌ በዚህ መንገድ በቀላሉ መገናኘት መቻሉ ትልቅ ታሪክ ነው ብለዋል፡፡

ዋናው ጉዳይ ግን የመንገዱ መከፈት ይዞት የሚመጣው ኢንቨስትመንት መሆኑን ያመለከቱት አቶ ሽፈራው መንገድ ባለመኖሩ ወደ አካባቢው መግባት ያለበትን ያህል ኢንቨስትመንት እንዳይገባ ቢያደርገውም የመንገዱ መከፈት ለኢንቨስትመንት መስህብ ስለሚሆን በአጋጣሚው ለመጠቀም የአካባቢው ተወላጆች ትልቅ ርብርብ ማድረግ ይጠበቅባቸዋል ብለዋል፡፡

ጊዜው የውድድር በመሆኑ የአካባቢው ተወላጆች ቅድሚያ ወስደው ካልሠሩ በሌሎች ሊቀደሙ ስለሚችሉ ሌሎች አካባቢዎችን በማልማትና በማሳደግ የሚታወቀው ቤተ ጉራጌ የዚህ መንገድ መከፈት አካባቢውን በማሳደግ ትልቅ እድል የሚከፍትለት መሆኑንም ተናግረዋል፡፡

ከመንገድ ምረቃውና ጉብኝቱ በኋላ በጉብሬ ከተማ በተዘጋጀ ፕሮግራም ላይ ደግሞ ሰንሻይን ኮንስትራክሽን ለወላጅ አልባ ህጻናትና ለችግረኛ ቤተሰብ ተማሪዎች የሚውል ግምቱ 9 ሚሊዮን ብር የሆነ የበጎ አድራጎት ት/ቤት በነጻ ለመገንባት የመሠረት ድንጋይ ተቀምጧል፡፡

በዚህ ግንባታ ዙሪያ አቶ ሣሙኤል እንደገለፁት ድርጅታችን ሰንሻይን ኮንስትራክሽን ድህነትን በመዋጋቱ ረገድ የራሱን የዜግነት ግዴታ ለመወጣት "ሰንሻይን ኮንስትራክሽን የበጎ-አድራጎት ፋውንዴሽንን" ያቋቋመና በዚህ ፋውንዴሽን አማካይነት ለሕብረተሰቡ ጠቃሚ የሆኑ በተለይም በችግረኛ ሕጻናት ተማሪዎችና በአረጋውያን ዙሪያ የተለያዩ የበጎ-አድራጎት ፕሮጀክቶችን እየቀረጸ የበጎ-አድራጎት ሥራውን በማካሄድ ላይ እንደሆነ አመልክተዋል፡፡ በፋውንዴሽኑ የፕሮጀክቶች ዕቅድ መሠረት፣ በኦሮሚያ ነቀምት ከተማ ላይ ለ300 ወላጅ አልባ ህፃናትና የችግረኛ ቤተሰብ ተማሪዎች የሚውል ት/ቤት በ5 ሚሊዮን ብር ገንብቶ ከመስከረም 2002 ጀምሮ ለአገልግሎት አብቅቷል፡፡ ለእያንዳንዳቸው ተማሪዎች በወር ብር 150 በመስጠትም ድጋፍ እያደረገላቸው ሲሆን፣ የትምህርት ቤቱ ጠቅላላ ወጪዎች (የአስተማሪዎች ደመወዝና የሥራ ማስኬጃ ወጪዎች) በሙሉ በድርጅታችን የሚሸፈኑ ናቸው" ብለዋል፡፡

ሰንሻይን በችግረኛ ሕፃናት ተማሪዎች ዙሪያ ለማከናወን ካቀዳቸው ሥራዎች ውስጥ ሁለተኛውን የበጎ-አድራጎት ት/ቤት ሥራ በ9 ሚሊዮን ብር በጉብሬ ከተማ ለማድረግ የመረጡበት ዋናው ምክንያት መንግሥት ከፍተኛ ወጪ አውጥቶ በደቡብ ክልል ከዚያም አልፎ በጉራጌ ዞን ውስጥ ያለውን አጠቃላይ ኢኮኖሚያዊ ፋይዳ በሚያመጣ መልኩ እንድንሰራው ከተሰጠን ሁለት ተያያዥ የመንገድ ሥራ ፕሮጀክቶች ጠቀሜታ አንጻር ነው ብለዋል፡፡

ይህ የበጎ-አድራጎት ት/ቤት ተገንብቶ ሲጠናቀቅ ለ200 ተመላላሽ የአገና አካባቢ ችግረኛ ተማሪዎችና ለ200 አዳሪ በጉራጌ ዞን ላሉ ሌሎች የቤተ-ጉራጌ ወላጅ አልባ ችግረኛ ህጻናት ተማሪዎች የሚውል ነው፡፡ በዚህ ት/ቤት የሚማሩት ተማሪዎች ሁሉም በየጎሳውና በየቤቱ ካለበት የፀና ችግር አንጻር ወደ ት/ቤት እንዳይሄዱ የሚያደርጋቸውን ተማሪዎች ለማስተማር ሲሆን፣ ለተመላላሽ ተማሪዎቹ ለእያንዳንዳቸው በወር ብር 150 ለአዳሪ ተማሪዎቹ ደግሞ ለእያንዳንዳቸው በወር ከብር 200 ያላነሰ በመስጠት እንዲረዱ ያደርጋል፡፡ በዚህ የበጎ-አድራጎት ት/ቤት የሁሉም የችግረኛ የቤተ-ጉራጌ አባላት ተማሪዎች ሚዛናዊ በሆነ ድልድል ተቀብለናቸው ለፍሬ እናበቃቸዋለንም ብለዋል አቶ ሳሙኤል፡፡

ሦስተኛውን የበጎ-አድራጎት ት/ቤት ግንባታ ደግሞ ነገ በትግራይ ክልል በአክሱም ከተማ በብር 6 ሚሊዮን የሚገነቡ መሆኑን ገልፀዋል፡፡ የዚህም ግንባታ የመሠረት ድንጋይ ነገ ይቀመጣል ተብሎ ይጠበቃል፡፡