የኢትዮጵያ ንግድና ዘርፍ ማኅበራት ም/ቤት ቦርድ በሠራተኞች ቅሬታ የቀረበበትንና ተግባራዊ እንዲሆን የተደረገውን አዲሱን የሠራተኞች የሥራ ድልድልና ምደባን አፀደቀ፡፡ 

ከሁለት ሣምንት በፊት ተግባራዊ እንዲሆን የተደረገው አዲሱ የሥራ ድልድል ከምክር ቤቱ አምስት መምሪያ ኃላፊዎች ውስጥ አንዱን ብቻ ቋሚ ምደባ ሲሰጥ፣ አራቱን ደግሞ ከቋሚ ምደባ ውጭ ማድረጉና ተተኪ በሚል እንዲቆዩ ማድረጉ ይታወሳል፡፡ በዚህ አዲስ የሥራ ድልድል ዙሪያ ባሳለፍነው ሐሙስ የም/ቤቱ ቦርድ ባደረገው ስብሰባ ደግሞ አዲሱን ድልድል በተመለከተ ከምክር ቤቱ ዋና ፀሐፊ የቀረበለትን ማብራሪያ ካዳመጠ በኋላ አፅድቆታል፡፡

በአዲሱ የሥራ ድልድል መመዘኛ ግልፅ አይደለም ያሉ ሠራተኞች ቅሬታቸውን ሲያቀርቡ፣ ቦርዱ ማስተካከያ ይወስድበታል የሚል እምነት የነበራቸው ቢሆንም፣ ምንም ዓይነት ማስተካከያ ሳያደርግበት ዋና ፀሐፊው አቶ ጋሻው ደበበ  ያቀረቡትን አዲሱን ድልድል ተቀብሏል፡፡

በአዲሱ ድልድል አራት የመምሪያ ኃላፊዎች ቋሚ ምደባ ሳይሰጣቸው ተተኪ የሚል ደብዳቤ የደረሳቸው ሲሆን፣ አራት የሚሆኑ ሠራተኞች ደግሞ ምንም ምደባ ሳያገኙ ቀርተዋል፡፡

ድልድሉ የምክር ቤቱ ም/ፀሐፊና የአስተዳደርና የፋይናንስ ኃላፊ በመሆን ሲያገለግሉ የቆዩትን በኤክስፐርትነት ደረጃ ወርደው እንዲሠሩ አድርጓል፡፡ በአዲሱ ምደባ በመምሪያ ኃላፊዎች በብቸኝነት ቋሚ ምደባና እድገት የተሰጠው ለአንዱ መምሪያ ኃላፊ ብቻ እንደሆነም ተጠቁሟል፡፡

በምደባው ዙሪያ አስተያየት የሰጡ ሠራተኞች እንደሚጠቁሙት ምደባው ግልፅነት የጐደለውና ክፍተት ያለው  ከመሆኑም በላይ፣ ቀደም ብሎ በተገለፀው መሠረት ምደባው ሊካሄድባቸው የሚገባቸው መመዘኛዎችም በትክክል ተግባራዊ አለመሆናቸውንም አስረድተዋል፡፡

በተለይ ቅሬታ ያቀረቡት ሠራተኞች ድልድሉን በተመለከተ ቦርዱ ይህንን ውሳኔ ከመስጠቱ በፊት ሠራተኞችን አለማናገሩ እንዳሳዘናቸው አሳውቀው፣ ጉዳዩ ድጋሚ እንዲታይላቸው ጥያቄ የሚያቀርቡ መሆኑንም ጠቁመዋል፡፡

በጉዳዩ ዙሪያ ያነጋገርናቸው የም/ቤቱ ፕሬዚዳንት አቶ እየሱስወርቅ ዛፉ እንደጠቆሙት ደግሞ፣ ከዋና ፀሐፊው ስለ አዲሱ ስለድልድል የቀረበው ማብራሪያ አሳማኝ ስለሆነ ተቀብለነዋል ብለዋል፡፡