የኢትዮጵያ ቡና ላኪዎች ማኅበር የሚያዘጋጀው የቡና ኤግዚቢሽንና ውይይት ዘንድሮ ለ4ኛ ጊዜ ሲካሄድ ከ200 በላይ ተሳታፊዎችን እንደሚያካትት ተገለፀ፡፡


የካቲት 11 እና 12 ቀን 2002 ዓ.ም. የሚካሄደው ይህ ኤግዚቢሽን እና ውይይት የአገር ውስጥና የውጭ አገር ኩባንያዎች፣ የመንግሥት ኃላፊዎች፣ ቡና አዘጋጆች፣ የአውሮፓና የሰሜን አሜሪካ ቡና ተቀባዮች፣ የቡና ኤክስፐርቶችና ባለድርሻዎች ይሳተፉበታል፡፡

የኢትዮጵያን ቡና የማስተዋወቅና የገበያ ዕድሎች ላይ ያተኮረው የዘንድሮው የቡና ኤግዚቢሽንና ውይይት ትኩረቱን በቡና ገበያ ማሻሻያዎችና ገበያን ለማስፋፋት በሚረዱ ነጥቦች ላይ እንደሚያተኩር ያገኘነው መረጃ ይጠቁማል፡፡ 

ከዩኤስ ኤ አይ ዲ ጋር በመተባበር የሚካሄደው ይህ ኤግዚቢሽን፣ የኢትዮጵያ ምርት ገበያ እያካሄደው ያለውን ዘመናዊ የግብይት ስርዓትንና ልዩ ቡናን በዘመናዊ ገበያ እያስተናገደና እያስተዋወቀ ያለበትን ሒደትም ያካትታል፡፡