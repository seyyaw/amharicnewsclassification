የኢትዮጵያ ንግድ ባንክ በቅርቡ ይፋ ያደረገው ባለ 42 ፎቅ የሕንፃ ንድፍ (ዲዛይን) ግንባታው 1 ቢሊዮን ብር ሊፈጅ እንደሚችል ይፋ ያልወጡ መረጃዎች አመልክተዋል፡፡

 


ባለፈው ማክሰኞ ምሽት በተካሄደው ስነ ስርዓት ከተወዳደሩ 21 ዲዛይኖች አሸናፊ በመሆን የወደፊቱ የንግድ ባንክ ዋና መሥሪያ ቤት ሕንፃ ለመሆን የታጨውን የሕንፃ ዲዛይን የሰሩት ኩባንያዎች ሄ አርክቴክትስና ዩኒቨርሳል ኮንሰልታንት (የኢትዮጵያ) ናቸው፡፡ 

ባልተለመደ ሁኔታ የሕንፃ ዲዛይን ውድድር በማካሄድና አለም አቀፍ ደረጃዎችንና መጠይቆችን በማሟላት ተመራጭ የተደረጉትና የተሸለሙት ሶስት የሕንፃ ዲዛይኖች ይፋ የተደረጉበት ብቻ ሳይሆን፣ የተወዳደሩበት መንገድም ውስብስብ ነበር፡፡ 

እያንዳንዱ የሕንፃ ዲዛይን የተወዳደረበት የስነ ሕንፃ መጠይቆች፣ መመዘኛና ደንቦች መሟላታቸውን የማረጋገጡ ሂደት የፈጀው ከአንድ ወር በላይ እንደነበር ለጋዜጠኞች ያብራሩት ዶ/ር ሙሉጌታ መታፈሪያ ናቸው፡፡ ዶ/ር ሙሉጌታ በሙያቸው አርክቴክት ሲሆኑ የዲዛይን ውድድሩን ለመዳኘት የተሰየመውን የዳኞች ኮሚቴ በሰብሳቢነት መርተዋል፡፡ 

ዶ/ር ሙሉጌታ አሸናፊው የሕንፃ ዲዛይን ያሟላቸውን መስፈርቶች በተመለከተ ሲገልፁ ለእግረኞች ያወጣው ተስማሚ ክፍት ቦታ በዳኞቹ ከተወደዱለት ሐሳቦች አንዱ ነው፡፡ 

አሸናፊው የዩኒቨርሳልና የሄን አርክቴክትስ የሕንፃ ዲዛይን ለከተማ ውበት ከሚያበረክተው አስተዋጽኦ ባሻገር የቦታ አጠቃቀሙ፣ ውስብስብ አለመሆኑ፣ ለመሰረታዊ የስነ ሕንፃ መጠይቆች ብቁ መሆኑ ተጠቃሽ መሆናቸውን የገለፁት ዶ/ር ሙሉጌታ፣ ምንም እንኳ አሸናፊው ዲዛይን መቶ በመቶ መጠይቆችንና መስፈርቶችን አሟልቷል ባይባልም ተፈላጊውን ነገር ሁሉ በበቂ ሁኔታ እንዳካተተ ተናግረዋል፡፡ 

ሕንፃው ሊፈጅ የሚችለውን ወጪ በተመለከተ ጥያቄ የቀረበላቸው ዶ/ር ሙሉጌታን ጨምሮ የዲዛይኑ ባለቤት አቶ ደስታ አለም እና የንግድ ባንክ ፕሬዚዳንት አቶ በቃሉ ዘለቀ፣ የወጪውን ግምት በአሁኑ ወቅት ማሳወቁ አግባብ እንዳልሆነ ምክንያቶችን ዘርዝረዋል፡፡ 

ምንም እንኳ መነሻ የግንባታ ወጪ ከዲዛይኑ ጋር ተካቶ የሚቀርብ ቢሆንም በባለ ከባንኩ ጋር ተጨማሪ ድርድሮችና መግባባቶች ሳይደረጉ ወጪውን መግለፅ ተገቢ አለመሆኑን የዲዛይኑ አዘጋጅ አቶ ደስታ አለም ገልፀውልናል፡፡ 

የስነ ሕንፃ መዘክር ተግባር (Terms of Reference) በሚያዘው መሠረት የውጪና የአገር ውስጥ ድርጅቶች ጣምራ ሆነው ለዲዛይን ውድድሩ የተሳተፉ ሲሆን፣ አሸናፊ ለሆነው የሕንፃ ዲዛይን ሄን አርክቴክተን (ሄን አርክቴክትስ፣ የጀርመን ኩባንያ) በመሪነት ከዩኒቨርሳል ኮንሰልታንት ኩባንያ ጋር መሳተፉን የኩባንያው ባለቤት አቶ ደስታ አለም ተናግረዋል፡፡ 

ሁለቱም ኩባንያዎች ከዲዛይኑ ጽንሰ ሃሳብ እስከ ፍፃሜው በጋራ መስራታቸውን አቶ ደስታ አስታውቀው፣ ሕንፃው ሊያስወጣ የሚችለውን ወጪ በተመለከተ ..የቀረበው ዲዛይን ሁለትና ሶስት እርከኖች ይቀሩታል፤ የመጀመሪያ ደረጃ ጥናትና ሁሉም የምህንድስና ዲሰፕሊኖች የሚካተቱበት የመጨረሻ ደረጃ ጥናቶች ይቀርባሉ፡፡ በየደረጃው ዋጋው የሚለዋወጥ በመሆኑ በይፋ እስኪገለጽ መጠበቁ እንደሚሻል ተናግረዋል፡፡ 

ሕንፃው እስካሁን ከሚታዩ የከተማዋም ሆነ የአገሪቱ ሕንፃዎች ለየት የሚያደርገውን ገጽታ በተመለከተ ሲያብራሩም ሁለት ነገሮች እንዳሉ ገልፀዋል፡፡ ሕንፃው ለሕዝብ ምቹና በቀላሉ እንዲገለገሉበት የሚያስችል የከባቢ ቦታዎችን አካቷል፡፡ ሌላው ሕንፃው ባለው አቋም ከሌሎች ጋር ተዳምሮ የአዲስ አበባን ውበት ይጨምራል ብለዋል፡፡ 

አዲሱ የሕንፃ ዲዛይን ባለ 42 ፎቅ መሆኑም አሁን ባለው ሁኔታ የተለየና የመጀመሪያ እንደሚያደርገው ግልጽ ቢሆንም አቶ ደስታ "ይህ ጊዜያዊ ነው" የሚል አስተያየት ሰጥተዋል፡፡ 

የኢትዮጵያ ንግድ ባንክ ይፋ ያደረገው የዋና መሥሪያ ቤት ዲዛይን በመጪዎቹ አምስት ዓመታት ግንባታው ተጠናቆ ሥራ ይጀምራል የሚል እቅድ ተቀምጦለታል፡፡ 

ሕንፃው ለ2ዢ000 ሰዎች በየቀኑ ግልጋሎት ይሰጣል ተብሎ የሚጠበቅ ሲሆን 50 በመቶ የሚጨምረውን የመሥሪያ ቤቱን ሰራተኞች ጨምሮ በቀን 3ዢ000 ያህል ጎብኝዎች የሕንፃው ተጠቃሚዎች ይሆናሉ፡፡ 

የሕንፃው ዲዛይን ይፋ በተደረገበት ወቅት ንግግር ያደረጉት የአዲስ አበባ ከተማ ከንቲባ አቶ ኩማ ደመቅሳ "ዘመናዊ ሕንፃዎችን ለመሥራት ከፍተኛ ብቃት ያላቸውና የሚያኮሩ ባለሙያዎች መኖራቸውን ለማረጋገጥ ችያለሁ፤ በግሌ ይሄ ከፍተኛ ደስታ ሰጥቶኛል"፣ ካሉ በኋላ፣ ንግድ ባንክ ብቻ ሳይሆን ሌሎችም የግል ባንኮች ዘመናዊ ሕንፃዎችን እየገነቡ በመሆናቸው፣ አስተዳደሩ እንደሚያግዛቸውና ለመሬት ጥያቄያቸውም ፈጣን ምላሽ እንደሚሰጥ አስታውቀዋል፡፡