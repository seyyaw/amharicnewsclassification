የኢትዮጵያ መንገዶች ባለስልጣን በ2002 በጀት ዓመት የግንባታ ውል ከፈፀመባቸው የመንገድ ፕሮጀክቶች ውስጥ ከ2.4 ቢሊዮን ብር በላይ የሚሆነውንና አብላጫውን ሥራ ለአገር ውስጥ ኮንትራክተሮች መስጠቱን አስታወቀ፡፡

 

በ2002 በጀት ዓመት 26 የሚደርሱና ከ1.809 ኪሎ ሜትር በላይ ርዝመት ያላቸውን መንገዶች የጨረታ ሂደት በማጠናቀቅ ከአሸናፊዎቹ የሥራ ተቋራጮች ጋር የኮንትራት ውል ስምምነት በመፈራረም ወደ ተግባር ለማሸጋገር የሚያስችል እቅድ መያዙን ባለስልጣኑ አስታውቋል፡፡ 

እስካሁንም ከ3.2 ቢሊዮን ብር በላይ ወጪ የሚደረግባቸው 357.6 ኪሎ ሜትር ርዝመት ያላቸው የአምስት የመንገድ ፕሮጀክቶች የጨረታ ሂደት ተጠናቆ ግንባታቸውን ከሚያከናውኑት የሥራ ተቋራጮች ጋር የኮንትራት ውል ስምምነት ተፈርሟል፡፡ ከባለስልጣኑ የተለያዩ የመንገድ ሥራዎችን ከወሰዱት የአገር ውስጥ ኮንትራክተሮች መካከል ንኮማድና ሰንሻይን የሚጠቀሱ ናቸው፡፡ ባሳለፍነው ረቡዕም ከ1.37 ቢሊዮን ብር በላይ የሚሆን ወጪ የሚጠይቁ የሁለት መንገዶች ሥራ ለሁለት የአገር ውስጥ ኮንትራክተሮች በመሰጠቱ በበጀት ዓመቱ የአገር ውስጥ ኮንትራክተሮች ብልጫ ያለውን ሥራ እየወሰዱ መሆኑን ያሳያል፡፡ 

ባሳለፍነው ረቡዕ በተደረገው ስምምነት መሠረት 801.2 ሚሊዮን ብር የሚፈጀውን የደደቢት አድረመጽ መንገድ ለመገንባት ጨረታውን ያሸነፈው ሱር ኮንስትራክሽን ሲሆን የአርባ ምንጭ በልሳ ድረስ ያለውን መንገድ የሚሰራው ደግሞ በርሔ ሀጎስ ጠቅላላ ሥራ ተቋራጭ ነው፡፡ 

በርሔ ሐጎስ ህንፃ ተቋራጭ ይህንን መንገድ ለመገንባት በጨረታ ያሸነፈበት ዋጋ 569.2 ሚሊዮን ብር እንደሆነ ተገልጿል፡፡ 

በበጀት ዓመቱ ለሥራ ተቋራጮች ከተሰጡት አምስት የመንገድ ግንባታዎች ውስጥ እስካሁን ለአንድ የቻይና ኩባንያ ከሞጆ ጊዳቦኦ ነቀምት ያለውን መንገድ ሥራ ብቻ ከመውሰዱ ውጭ በተያዘው በጀት ዓመት ሌላ የውጭ ኮንትራክተር የወሰደው ሥራ አለመኖሩ ታውቋል፡፡ ባሳለፍነው ዓመት የተካሄዱ የመንገድ ግንባታዎች እንደሚያሳዩት ግን ከስምንት ቢሊዮን ብር በላይ ወጪ የሚጠይቁ የመንገድ ሥራዎች ለቻይና ኩባንያዎች መሰጠታቸውን ያሳያል፡፡

ይህም የሚያመለክተው ባለፉት ተከታታይ ዓመታት በቻይና ኩባንያዎች ተይዞ የነበረውን የመንገድ ሥራ የአገር ውስጥ ኮንትራክተሮች እየተረከቡ መሆኑን ያሳያል፡፡ የሁለቱ መንገዶች ግንባታ ስምምነቶቹን አስመልክቶ የባለስልጣን መስሪያ ቤቱ ዋና ዳይሬክተር አቶ ዛይድ ወ/ገብርኤል እንደገለጹትም በአሁኑ ጊዜ አገር በቀል የሥራ ተቋራጮች በመንገድ ግንባታ ላይ ያላቸው ተሳትፎ እየጨመረ ነው፡፡ 

በዚህ ሣምንት "የግንባታ ውል ስምምነት የተፈፀመባቸው ሁለቱ መንገዶችም በአገር ውስጥ ኮንትራክተሮች መሰራታቸው እንደ አገር ስናየው ትልቅ እምርታ ነውም" ያሉት አቶ ዛይድ ቀደም ባሉት ዓመታት እንደዚህ ዓይነት ሥራዎች የሚሰሩት በውጭ ኮንትራክተሮች ነበር፡፡ ከቅርብ ጊዜ ወዲህ ግን እነዚህ ሥራዎች በአገር በቀል ኮንትራክተሮች መያዛቸው የአገር በቀል ኮንትራክተሮች ደረጃ ምን ያህል እያደገ እንደመጣ ያሳያል ብለዋል፡፡ 

ሁለቱም ኮንትራክተሮች መንገዶቹን በሶስት ዓመት ጊዜ ውስጥ እንደሚያጠናቀቁ የሚጠበቅ ሲሆን፣ አቶ ዛይድም እንደገለፁት መንገዶቹን በተሰጠው የጊዜ ገደብ ውስጥ አጠናቀው ያስረክቡናል የሚል እምነት አለን ብለዋል፡፡ 

"ኅብረተሰቡ በአሁኑ ጊዜ በዘገዩ ፕሮጀክቶችንና በሚጓተቱ ፕሮጀክቶች ትእግስቱን እያጣ ነው፡፡ ስለዚህ ኮንትራክተሮቹም ይህንን አውቀው የኅብረተሰቡን የእርካታ ስሜት ከግምት ውስጥ ማስገባት እንደሚኖርባቸውና ኅብረተሰቡ እንደ ድሮው ግንባታዎች ሲዘገዩ በዝምታ የማያይ መሆኑን አውቆ መስራት ያስፈልጋልም" ብለዋል አቶ ዛይድ፡፡ 

የደደቢት - አድረመፅ የመንገድ ግንባታ ውል በተፈረመበተ ወቅት እንደተገለፀው የመንገዶቹ ግንባታ ሙሉ ለሙሉ ሲጠናቀቅ ለዘመናት በቂ የመንገድ አገልግሎት ሳያገኝ የኖረ የምዕራብ ትግራይ አካባቢ በተለይ ወልቃይት ፀገዴ፣ ፀለሚት፣ ቃፍታ ሁመራ የተባሉ ወረዳዎች የመንገድ ችግራቸውን በማቃለል እምቅ ሀብታቸውን ለልማት እንዲጠቀሙ የሚያስችልም ይሆናል፡፡ ከዚህም ሌላ የአካባቢው ነዋሪ ምርቱን ወደ ገበያ እንዲያወጣ ከመጥቀሙም ባሻገር በሰሊጥና በቅባት እህል አምራችነት የሚታወቀው የሁመራ አካባቢ ከመሀል ትግራይና በጐንደር በኩል ከመሀል አገር በቅርበት ለማገናኘት ከፍተኛ ጠቀሜታ እንደሚሰጥ ተገልጿል፡፡ 

የአርባ ምርጭ - በልጣ መንገድ መገንባትም በተለይም ቀደም ሲል ከአርባምንጭ ሳውላ ለመድረስ በሶዶ በኩል 270 ኪ.ሜ. ያስኬድ የነበረውን እርቀት ወደ 140 ኪ.ሜ. በማሳጠር ጊዜን፣ ገንዘብንና እንግልትን በእጅጉ ይቀንሳል ተብሎ ታምኖበታል፡፡ 

የደደቢት አድረመፅ መንገድ ግንባታን የተሰጠው የሱር ኮንስትራክሽን ሥራ አስኪያጅ አቶ ታደሰ የማነ እንደገለፁት ደግሞ ሱር በጨረታ አሸንፎ እንዲገነባ የተሰጠው መንገድ ከሱር ኮንስትራክሽን ጋር ታሪካዊ ቁርኝት ያለው መሆኑን ገልፀዋል፡፡ ይህንን ሥራ መረከባችን ትልቅ እርካታ የሚሰጠንም የድርጅታችን ስያሜ የሆነው "ሱር" ደደቢት ውስጥ የሚገኝ የወንዝ ስም ነው ብለው ይህ ለእኛ ትልቅ ነገር ነው የሚል አስተያየት ሰጥተዋል፡፡ 

ሱር ከ30 በላይ መንገዶችን መገንባቱንም አስታውቀው ስለሆነም አዲሱን ፕሮጀክት በተያዘለት የጊዜ ገደብ እናስረክባለንም ብለዋል፡፡ 

የበርሔ ሃጎስ ጠቅላላ ሥራ ተቋራጭ ሥራ አስኪያጅ የተረከቡትን መንገድ በተያዘለት የጊዜ ገደብ እናጠናቅቃለን በማለት ገልፀዋል፡፡ 

በበጀት ዓመቱ ለኮንትራክተሮች ይሰጣል ተብሎ የሚጠበቀው የ1452 ኪሎ ሜትር ርዝመት ያላቸው ሃያ አንድ ፕሮጀክቶች ግንባታ የሚያከናውኑትን የሥራ ተቋራጮች ለመምረጥ እንዲቻል በጨረታ ሂደት ላይ የሚገኝ መሆኑን ባለስልጣኑ አስታውቋል፡፡ 

ከነዚህ የመንገድ ፕሮጀክቶች ውስጥ 1333 ኪሎ ሜትር ርዝመት ያላቸው 19 ፕሮጀክቶች ግንባታቸው በአስፋልት የሚካሄድ ሲሆን ቀሪዎቹ ሁለት መንገዶች በጠጠር መንገድ ደረጃ ይገነባሉ፡፡