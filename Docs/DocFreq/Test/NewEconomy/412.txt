አስር የምስራቅ አፍሪካ ቡና አምራቾችና ላኪ አገሮች ለአለም ገበያ ከሚያቀርቡት የቡና ምርት ውስጥ በትራንስፖርት ችግር ምክንያት በየዓመቱ 7.5 ቢሊዮን ሽልንግ (መቶ ሚሊዮን ዶላር) ኪሳራ እንደሚያጋጥማቸው ተገለፀ፡፡ 

የምስራቅ አፍሪካ የቡና አምራቾች ማኅበር ዋና ሥራ አስፈፃሚ፣ ፊሊፕ ኒቶኦ ለኬንያው ካፒታል ኤፍ ኤም ሬዲዮ እንደተናገሩት፣ ከምስራቅ አፍሪካ የቡና ምርት ውስጥ ከሞምባሳና ከዳሬሰላም ወደቦች አሜሪካ እስከሚደርስ ድረስ 100 ቀናቶች ይፈጃሉ፡፡ ይህም ደግሞ ቡናው በጥራትም ሆነ በዋጋ እንዲወርድ ያደርገዋል፡፡

የቡና ላኪዎች ከሎጂስቲክና ከመሠረተ ልማት ጋር የተያያዙ አንገብጋቢ ጉዳዮች አሉብን ያሉት ዋና ሥራ አስፈፃሚው የቡና ምርትን ከመጋዘኖች ወደ ወደብ እስከሚደርስ የሚወስደው ጊዜ የቡናው ጥራት ላይ አሉታዊ ተጽዕኖ ይፈጥራል ይላሉ፡፡

የምስራቅ አፍሪካ የቡና አምራቾች ማኅበር አባል አገራት ኬንያ፣ ታንዛኒያ፣ ዩጋንዳ፣ ኢትዮጵያ፣ ሩዋንዳ፣ ብሩንዲ፣ ዛምቢያ፣ ዚምባብዌ፣ ማላዊና ደቡብ አፍሪካ ናቸው፡፡ 

በቅርብ ዓመታት ውስጥ በላቲን አሜሪካ የተካሄዱ ጥናቶች እንደሚጠቁሙት፣ የቡና ምርትን ከመጋዘን ወደ ወደብ ለማጓጓዝ 15 ቀናት ሲፈጅ በአንፃሩ በምስራቅ አፍሪካ አገሮች 45 ቀናትን ይወስዳል፡፡ 

የምስራቅ አፍሪካ አገሮች በአለም የቡና ገበያ ላይ ተወዳዳሪነታቸው እንዲቀንስ ከሚያደርጉ ዋና ዋና ምክንያቶች አንዱ በወደቦች አካባቢ ያለው መጨናነቅና ኮንቴይነር ትራፊክ ላይ የተወሳሰበ ችግር ስለሚፈጠር እንደሆነም ይኸው ዘገባ ያስረዳል፡፡ 

ፊሊፕ ጌታኦ በገለጻቸው፣ በትራንስፖርት ዘርፍ የሚገጥመን ችግር ክፉኛ የጎዳን በመሆኑ የአካባቢው አገሮች ለጉዳዩ ትልቅ ትኩረት እንዲሰጡት ጠይቀዋል፡፡ 

የአካባቢው አገሮች ተመራጭ የሆነ ቡና የሚያመርቱ ስለሆነ፣ የቡና ምርቱን በአግባቡ ማጓጓዝ ባለመቻላችን እየተጎዳን ነው ያሉት ዋና ሥራ አስፈፃሚው፣ በተጨማሪም በ2009/10 የአካባቢው አገሮች ባጋጠመው የአየር ጠባይ ለውጥ ሳቢያና አምራቾች በሚከተሉት ደካማ የእርሻ ዘይቤ ምርቱን ለማሳደግ አልቻሉም ብለዋል፡፡

በሌላ በኩል በምስራቅ አፍሪካ አገሮች ውስጥ የቡና ፍጆታ እየጨመረ መጥቷል፡፡ ከአካባቢ አገሮች ፍጆታዋ ከፍተኛ የሆነችው ኢትዮጵያ 135 ሺህ ሜትሪክ ቶን ይደርሳል፡፡ ከአመታዊ የምርት መጠን ውስጥ ግማሹን ትጠቀማለች ያለው ይኸው ዘገባ ከኢትዮጵያ ቀጥላም ደቡብ አፍሪካ ቡና ባታመርትም በግምት 22ሺህ ሜትሪክ ቶን የሚደርስ የቡና ፍጆታ ትጠቀማለች፡፡ 

በኬንያ፣ ዩጋንዳ እና ታንዛኒያ የአገር ውስጥ የቡና ፍጆታቸው ሶስት ከመቶ ሲሆን ምንም እንኳን ፍጆታቸው አነስተኛ ነው ቢባልም ቀስ በቀስ በአገራቱ እንደ አሸን እየፈሉ ያሉት የቡና መሸጫ ሱቆች ፍጆታውን እንደሚጨምሩት ይገመታል፡፡ 

በ2008/09 የአስሩ የምስራቅ አፍሪካ ቡና አምራች አገሮች በድምሩ ከሚያመርቱት 611 ሺህ ሜትሪክ ቶን ውስጥ አንድ ሶስተኛ የሚሆነው ፍጆታቸው 172 ሺህ ሜትሪክ ቶን ይደርሳል፡፡ 

ይኸው ዘገባ አያይዞም የቡና ምርት በኢትዮጵያ፣ ብሩንዲ እና ታንዛኒያ በ2009/10 ይጨምራል ተብሎ የሚጠበቅ ሲሆን፣ በኬንያ እና በዩጋንዳ ግን የቡና ምርት ይቀንሳል ተብሎ ይጠበቃል ብሏል፡፡ 

የኬንያ ዓመታዊ የቡና ምርት በ2008/09 57 ሺህ ሜትሪክ ቶን የነበረ ሲሆን፣ በ2010 ግን 42ሺህ ሜትሪክ ቶን የሚመረት መሆኑን ይገልፃል፡፡ 

እንደ አለም አቀፉ የቡና ድርጅት መረጃ ከሆነ በዓለም የቡና ምርት ከ7.3 ሚሊዮን ሜትሪክ ቶን እስከ 7.5 ሚሊዮን ሜትሪክ ቶን እንደሚሆን ይጠቁማል፡፡ 

ማኅበሩ ባወጣው 'EEFCA'S Coffee outlook 2010' ' በ2010 በዓለም ገበያ የቡና ምርት ፍላጎት እያደገ መሄዱን ያሳያል፡፡ ይህም በአካባቢው የቡና አምራች አገሮች ጥሩ ዜና ነው ተብሏል፡፡ 

በሌላ በኩል የኡጋንዳ የቡና ልማት ባለስልጣን ባወጣው መግለጫ፤ አገሪቱ ለውጭ ገበያ ያቀረበችው የቡና ምርት በ2008/09 ጥር ወር ከነበረበት 329ዢ211 ከረጢት ቡና ባለፈው ዓመት በ12 ከመቶ በመቀነስ ወደ 290ሺህ ከረጢት ወርዷል፡፡ 

ባለስልጣኑ፣ ለገበያ የቀረበው የቡና ምርት ሊቀንስ የቻለው በገበያው ሂደት ውስጥ መቅረብ የነበረበት ቡና መቅረብ ባለመቻሉ እንደሆነ የገለፁ ሲሆን፣ ኡጋንዳ በ2009 ጥር ከቡና ሽያጭ 30.5 ሚሊዮን ዶላር ገቢ አግኝታለች፡፡ 

የቡና ምርት መጠን ይጨምራል የሚል እምነት ያለው ባለስልጣኑ፣ ወደ ገበያ የሚወጣው በ2009/10 ጠቅላላ ዓመታዊ ዕድገቱ በ11.5 በመቶ ይጨምራል፤ ይህም ካለፈው ዓመት ጋር ሲነፃፀር በ3.4 ሚሊዮን ከረጢት ቡና ይበልጣል፡፡ 

ለቡና ምርት ዕድገት ወሳኝ የሆነው ከአዳዲስ የቡና ዛፎች የሚሰበስበው ቡና ወደ ገበያ ስለሚመጣና ጥሩ የአየር ፀባይ በመኖሩ ነው፡፡

ዩጋንዳ ሮቡስታ የተባለው የቡና ምርት በማምረት ቁልፍ አገር ስትሆን፣ የአረቢካ ቡና ምርት ቀዳሚ ከሆነችው ኢትዮጵያ በመቀጠል ሁለተኛዋ የቡና አምራች አገር ነች፡፡ 

ዩጋንዳ ወደ ውጪ ከምትልካቸው የእርሻ ምርቶች ውስጥ 60 ከመቶ የሚሆነው ቡና ሲሆን፣ የሚመረተው አነስተኛ እርሻ በሚጠቀሙ ገበሬዎች ነው፡፡