የኮምፒውተር ሶፍትዌሮችን አምራች የሆነው ማይክሮሶፍት ኩባንያ በሕገ ወጥ መንገድ እየተባዙ በሚሸጡ ሶፍትዌሮች ምክንያት በኢትዮጵያ የ240 ሚሊዮን ብር ኪሳራ እንደሚደርስበት አስታወቀ፡፡

በኩባንያው የምሥራቅና ደቡባዊ አፍሪካ የላይሰንስና ኮምፕሊያንስ ማናጀር ሚ/ር አንድሪው ዌይቲቱ ለሪፖርተር ጋዜጣ እንደገለጹት ኩባንያው ኢትዮጵያን ጨምሮ በአፍሪካ 86 በመቶ ኪሳራ በሕገ ወጥ ሶፍትዌሮች ይደርስበታል፡፡ ይህም ከ10 ኮምፒውተሮች አንዱ ብቻ ትክክለኛ የኩባንያውን ሶፍትዌር እንደሚጠቀም የሚያሳይ መሆኑን ቢዝነስ ሶፍትዌር አሊያንስ የተባለ ኩባንያን ሪፖርት ዋቢ አድርገዋል፡፡ 

ኩባንያው ላይ እየደረሰ ያለው ኪሳራ የአገር ውስጥ ሶፍትዌር አዘጋጆችን፣ የሽያጭ መጠንና ሌሎች አገልግሎቶችን ቢያካትት ቁጥሩ የበለጠ ሊሆን እንደሚችል ዘርዝረዋል፡፡ 

ለሕገ ወጥ የሶፍትዌር ቅጂዎች መንሰራፋት አንዱ ምክንያት ነው ያሉት ከኩባንያው ፈቃድ ያገኙ ሻጮች ከሕገ ወጦች ጋር ለመወዳደር ያላቸው አቅም ደካማ መሆኑ ነው፡፡ 

ማይክሮሶፍት ከ95 በመቶ በላይ ሽያጩን በኢትዮጵያ የሚያከናውነው በእነዚህ ቸርቻሪ ነጋዴዎች በኩል መሆኑም ለኪሳራው መንስኤ እንደሆነ ሚ/ር አንድሪው ያብራራሉ፡፡ 

በትክክለኛና በሕገ ወጥ ሶፍትዌሮች መካከል የሚታየውን የዋጋ ልዩነት በተመለከተ ጠይቀናቸው የዋጋ ልዩነቱ ትክክለኛ የማክሮሶፍት ሶፍትዌሮች ከሚሰጡት ጥቅምና እሴት አንፃር ኩባንያው የተጋነነ ዋጋ እንደማይጠይቅ አስታውቀዋል፡፡ 

ብዙ ደንበኞች የማይክሮሶፍት ምርቶች በዋጋ ውድ እንደሆኑ ያምናሉ ያሉት ሚ/ር አንድሪው 11,000 ብር አውጥቶ ኮምፒውተር ለሚገዛ ሰው 400 እና 500 ብር ለትክክለኛ ሶፍትዌሮች ቢከፍል ውድ የሚባል አይደለም ይላሉ፡፡ 

በብዛት ሶፍትዌሮችን ለሚገዙ ተጨማሪ አገልግሎቶችና የዋጋ ቅነሳ እየተደረገ መሆኑንም አስታውቀዋል፡፡ 

ባለፈው ረቡዕ እና ሐሙስ በሸራተን ሆቴል ሕገ ወጥ የሶፍትዌር ቅጂን ለመግታት ስለ ሕገ ወጥና ትክክለኛ ሶፍትዌሮች ባህርይ የሁለት ቀን ሥልጠና ለሕግ አስከባሪ መ/ቤቶች፣ ለባንኮች፣ ለግልና ለመንግሥት ተቋማት ትምህርት ተሰጥቷል፡፡ 

በአዲስ አበባ ተዘዋውረው ባደረጉት ዳሰሳ መቶ በመቶ ሊባል በሚቻል ሁኔታ ሶፍትዌር የሚሸጡ ሱቆች በሕገ ወጥ ቅጂዎች መሞላታቸውን ተረድተዋል፡፡ 

ሕገ ወጥ ቅጂዎች የማይክሮሶፍትን ወይም ዓለም አቀፍ ሕግን ብቻ ሳይሆን የአገሪቱን ሕጎች የሚጥሱ በመሆናቸው ይህንን ለመግታት መጀመሪያ ማስተማርና ግንዛቤ ማስጨበጥ ማስፈለጉን ገልጸዋል፡፡ 

በቀጣይ ሕጋዊ እርምጃ ማስወሰድ እንደሚጀመርም ተናግረዋል፡፡ በአዲስ አበባ ሕገ ወጥ ቅጂ ሶፍትዌሮች የሚሸጡ ሱቆች ከዋጋ ባሻገር፣ ሕገ ወጥ ማብራሪያዎችና ሌሎች ሊከፈልባቸው የሚገቡ ሶፍትዌሮችን በነፃ ለተጠቃሚው እንደሚያቀርቡም መታዘባቸውን አስረድተዋል፡፡