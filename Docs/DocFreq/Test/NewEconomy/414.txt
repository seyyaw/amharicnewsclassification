የአዲስ አበባ ንግድና ዘርፍ ማኅበራት ምክር ቤት ባሳለፍነው ሐሙስ ባካሄደው  ጠቅላላ ጉባኤ የአምዳሙ ኃ.የተ.የግ.ማ. ዋና ሥራ አስኪያጅና የምክር ቤቱ ቦርድ አባል በመሆን ሲያገለግሉ የቆዩትን አቶ አያሌው ዘገየን ፕሬዚዳንት አድርጎ መረጠ፡፡

 


በአዲስ አበባ ሒልተን በተካሄደው በዚሁ ምርጫ የሥራ ዘመናቸውን ባጠናቀቁ የዳይሬክተር ቦርድ አባላት ምትክም አዳዲስ የቦርድ አበላትን መርጧል፡፡ 

ለዚህ ምርጫ የተቋቋመው የምርጫ አስተባባሪ ኮሚቴ እንዳስታወቀው ለፕሬዚዳንትነት፣ ለምክትል ፕሬዚዳንትነትና ለቦርድ አባልነት እጩ ሆነው እንዲቀርቡ ለአባላት በተበተነ የጥቆማ ቅጽ መሠረት በጠቅላላ 43 የጥቆማ ሰነዶች ደርሰውት 108 እጩዎች ተጠቁመው እንደነበር አስታውሷል፡፡ 

ከነዚህ ተጠቋሚዎች መካከል አስራ አራቱ ለፕሬዚዳንትነት፣ 94 የሚሆኑት ደግሞ ለቦርድ አባልነት እንዲወዳደሩ የተጠቆሙ መሆናቸውን አስታውቋል፡፡ 

እጩ ሆኖ ለመወዳደር በተቀመጠው መስፈርት መሠረት ተገምግመው ለመጨረሻው ውድድር የቀረቡት ለፕሬዚዳንትነት ሁለት፣ ለቦርድ አባላት ደግሞ 15 መሆናቸውን አሳውቆና ከዘርፉም በኩል ለምክትል ፕሬዚዳንትነት አንድ እና ለቦርድ 5 ተወዳዳሪዎች ታክለው ምርጫው ተካሂዷል፡፡ 

በመመዘኛው መሠረት ለፕሬዚዳንትነት የመጨረሻ ዙር የደረሱት ሁለት ተወዳዳሪዎች አቶ አያሌው ዘገየና የሴንትራል ሜዲካል ኮሌጅ ባለቤት አቶ አብነት ግርማይ ናቸው፡፡ 

በዕለቱ ይፋ በተደረገ ውጤትም አቶ አያሌው ዘገየ 111 ድምጽ ሲያገኙ አቶ አብነት ደግም 47 ድምጽ በማግኘታቸው አቶ አያሌው ፕሬዚዳንት ለመሆን ችለዋል፡፡ 

ለቦርድ አባልነት በእጩነት ከቀረቡት ውስጥ ከ75 እስከ 127 ድምጽ በማግኘት ከንግድና አገልግሎት ዘርፍ የተመረጡት የህብረት ባንክ ፕሬዚዳንት አቶ ብርሃኑ ጌታነህ፣  የጎህ ካፒታል ፓርትነርስ ኃ.የተ.የግ.ማ ሥራ አስኪያጅ አቶ ደምሴ አሰፋ፣ የፕሪሳይስ ኮንሰልት አለም አቀፍ ኃ.የተ.የግ.ማ ሥራ አስኪያጅ አቶ ሔኖክ አሰፋ፣ የትራቭል ኢትዮጵያ ኃ.የተ.የግ.ማ ሥራ አስኪያጅ፣ ወ/ሮ ሳምራዊት ሞገስ፣ የአዲስ አበባ ፎምና ፕላስቲክ ኢንተርፕራይስ ሥራ አስኪያጅ፣ አቶ አድማሱ አዳነ፣ የዘነበ ፍሬው መገንታ ድርጅት ሥራ አስኪያጅ አቶ ዘነበ ፍሬው ናቸው፡፡ 

ከአዲስ አበባ ዘርፍ ማኅበር የተወዳደሩት ውስጥ አሸናፊ በመሆን የቦርድ አባል የሆኑት ደግሞ ወ/ሮ ኤልሳቤጥ ሞገስ፣ አቶ ታደሰ አድማሱና አቶ ሁንልኝ ጥጋቡ ናቸው፡፡ 

በዚህ ምርጫ ለምክትል ፕሬዚዳንትነት ተወዳዳሪ ሆነው የቀረቡት አንድ ተወዳዳሪ ብቻ ናቸው፡፡ በንግድ ምክር ቤቱ የምርጫ ሂደት ምክትል ፕሬዚዳንት የሚሆነው ከዘርፉ የሚወከል በመሆኑ አቶ አበባው መኮንን ብቸኛ ተወዳዳሪ ሆነው ቀርበው 151 ድምፅ ተሰጥቷቸው ምክትል ፕሬዚዳንት ሆነዋል፡፡ 

አቶ አበባው መኮንን የሥራ ጊዜውን በጨረሰው ቦርድ ውስጥም ምክትል ፕሬዚዳንት በመሆን ሲያገለግሉ የቆዩ ናቸው፡፡ 

በዘንድሮው ምርጫ ተወዳዳሪ ለመሆን በፈቃደኝነት የቀረበ ባይኖርም በምርጫ አስተባባሪው ኮሚቴ በኩል የተበተነ የመቆሚያ ቅጽ በርካታ እጩዎችን ለማግኘት ተችሏል፡፡ ሆኖም በእጩነት ከተጠቆሙት ውስጥ ለመወዳደር የተቀመጠውን የመወዳደሪያ መስፈርት ማለፍ የቻሉት ጥቂት ብቻ ናቸው፡፡