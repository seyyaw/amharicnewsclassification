በተካሄደው አገር አቀፍ አውደ ጥናት የአካባቢ ጥበቃ ባለስልጣን ዋና ተልዕኮ የሆነውን የአካባቢ ጥበቃ ስልጣን (በተለይ የአካባቢ ተጽዕኖ ግምገማ ምርመራን) በውክልና ለዘርፍ መሥሪያ ቤቶች መስጠቱ ሕልውናውን የሚፈታተን እንደሆነ በጥናት ተመለከተ፡፡ 

የአካባቢ ጥበቃ ባለስልጣን በበኩሉ ..ማህበሩም ሆነ ጥናቱን በማቅረብ የተሳተፉት ግለሰቦች የሙያና የእውቀት ብቃት ሳይሆን ድፍረት ብቻ ያላቸው ናቸው በሚል ተችቷል፡፡ 

"የማኅበሩንም ሆነ የግለሰቦቹን ተቆርቋሪነት ብናደንቅም ያለ እውቀታቸው የሚያቀርቡትን ጥናትና የጥናት ውጤት አንደግፍም" ሲሉ የባለስልጣኑ ም/ዳይሬክተር አቶ ደሳለኝ መስፍን በስልክ አስተያየታቸውን ሰጥተውናል፡፡ 

በአውደ ጥናቱ ከቀረቡ በርካታ ጽሑፎች ውስጥ የአካባቢ ጥበቃ ባለስልጣንን ተግባራዊ የሥራ ትስስርን የተመለከተውና ከሕግ አኳያም ባለስልጣኑ ከሌሎች መሥሪያ ቤቶች ጋር ያለበትንም ክፍተት የዳሰሰው ጥናት መሥሪያ ቤቱ ዋናውን ሥራውን ለሌሎች የዘርፍ መሥሪያ ቤቶች መስጠቱ ተቋማዊ ተልዕኮውንና የተቋቋመለትን አላማ በአግባቡ እንዳይወጣ እያደረገው እንደሚገኝ ይገልፃል፡፡ 

የአካባቢ ጥበቃ ባለስልጣን በሕግ በውክልና ስልጣኑን ከሰጣቸው መሥሪያ ቤቶች መካከል የክልል ቢሮዎችና የሚ/ር መሥሪያ ቤቶች ይገኙበታል፡፡ የንግድና ኢንዱስትሪ ሚ/ር፣ የግብርናና ገጠር ልማት፣ የማዕድንና ኢነርጂ ሃብት፣ ትራንስፖርትና መገናኛ እና ጤና ጥበቃ ሚ/ር መሥሪያ ቤቶች የተካተቱ ሲሆን በእነዚህ መሥሪያ ቤቶች ውስጥ ያሉ የዘርፍ መሥሪያ ቤቶች በተሰጣቸው ውክልና መሠረት ለሚቀርቡ የኢንቨስትመንትና የልማት ሥራዎች ውሳኔ በመወሰን አስተያየት እንዲሰጥበት ለአካባቢ ጥበቃ ባለስልጣን ያቀርባሉ የሚል የሕግ አግባብ ቢኖርም በተግባር አብዛኛዎቹ ሪፖርት አያቀርቡም ተብሏል፡፡ የክልል የአካባቢ ጥበቃ ኤጀንሲዎች ለፌዴራሉ ባለስልጣን ሪፖርት ማድረግ ቢኖርባቸው በተግባር ሲያቀርቡ አይታዩም፤ ተጠይቀውም አያውቁም፡፡ 

ጥናቱ እንዳመለከተው የአካባቢ ተጽዕኖ ግምገማን የተመለከተ የመጨረሻ ውሳኔ የሚሰጠው የፌዴራሉ መሥሪያ ቤት መሆኑ በራሱ በክልሎችና በፌዴራል መሥሪያ ቤቱ መካከል ከፍተኛ ክፍተት የሚታይበት እንዲሆን አድርጎታል፡፡ ይህም የአካባቢ ተጽዕኖ የሚፈጠረው በክልሎች ሆኖ ሳለ (በአብዛኛው) ለተፈጠረው ተጽዕኖ ውሳኔ የሚወስነው የፌዴራሉ መሥሪያ ቤት ክልሎችን አለማማከሩ፣ ስለተፈጠረው ተጽዕኖ ተገቢውን ማብራሪያ አለማግኘቱ በአሰራሩ ላይ የሚታዩ የተቋማዊ ትስስር ክፍተቶች ተደርገዋል፡፡ 

ባለስልጣኑ ውሳኔ የሰጠባቸውን ጉዳዮች አለመከታተሉ ብቻ ሳይሆን ለሚወስናቸው ውሳኔዎች ክልሎችን በግልባጭ ማሳወቅ እንዳለበት የተቋቋመበት የሕግ ማዕቀፍ ቢያትትም፣ ይህንን ለማድረግ የሚያስችለው የመግባቢያ ሰነድ ቢፈርምም እየተሰራበት አለመሆኑን ጥናቱ አሳይቷል፡፡ 

በጥናቱ የተተቸው ይህ የውክልና አሰራር የዘርፍ መሥሪያ ቤቶች የራሳቸው ፍላጎት ለማስፈፀም የሚሰሩ ሆነው እያሉ መልሰው ራሳቸው የአካባቢ ጥበቃና ቁጥጥር ሥራዎችን በማካሄድ ጥናት አጥንተው የአካባቢ ተጽዕኖ ግምገማ ሪፖርታቸውን ባለስልጣኑ እንዲያፀድቅላቸው የሚያደርጉበት አሰራር አንዱ ነው፡፡ 

የዘርፉ መሥሪያ ቤቶች ከመንግሥት ባጀት የሚያገኙ ከሆነ ምንም ዓይነት የአካባቢ ተጽዕኖ ግምገማ ጥናትም ሆነ ሪፖርት የማያቀርቡ ሲሆን ፈንድ የሚያገኙት ከለጋሾች ከሆነ ብቻ ለጋሾቹ የተጽዕኖ ግምገማ ሪፖርት እንዲያቀርቡ ግድ ስለሚሏቸው ያንን እንደሚያደርጉም ተመልክቷል፡፡

በጥናቱ የታየው ሌላው ጉዳይ የፌዴራሉ የአካባቢ ጥበቃ ባለስልጣን ተጠሪነቱ ለጠቅላይ ሚኒስትሩ ቢሆንም ይህንን የደነገገው ሕግ መሥሪያ ቤቱ ለጠቅላይ ሚኒስትሩ ሪፖርት ማድረግ እንዳለበት የሚገልጽ አለመሆኑ ነው፡፡ 

ባለስልጣኑ በጠቅላይ ሚኒስትር ጽ/ቤት ያለውን ተግባራዊ ግንኙነት በግልጽ ካለመታወቁም በላይ የአካባቢ ጥበቃ ጉዳይን የሚመለከት ክፍል አለመኖሩም ተጠቃሽ ችግር ተደርጓል፡፡ 

መሥሪያ ቤቱ ተጠሪነቱ ለጠቅላይ ሚኒስትሩ እንደሆነ በሕግ ቢደነገግም ሪፖርት የሚያቀርበው በተወካዮች ምክር ቤት ለተፈጥሮ ሃብትና ለአካባቢ ጥበቃ ቋሚ ኮሚቴ ነው፡፡ መሥሪያ ቤቱ በተወካዮች ምክር ቤት አባል አለመሆኑም በተወካዮች ምክር ቤት የአካባቢ ጉዳዮችን በማንፀባረቅ ተጽዕኖ መፍጠር አላስቻለውም፡፡ በተጨማሪም ባለስልጣኑ ለምክር ቤቱ ቋሚ ኮሚቴ ሪፖርት የሚያቀርብበት የሕግ መሠረት ምን እንደሆነ ግልጽ አይደለም በሚል የቀረበው ጥናት ይሞግታል፡፡ 

የአካባቢ ጥበቃ ባለስልጣን ከአካባቢ ጥበቃ ምክር ቤት ጋር የሥራ ግንኙነት እንዳለው በማመልከት የተቋቋመው የአካባቢው ጥበቃ ምክር ቤት ከተቋቋመ ጊዜ አንስቶ በ7 ዓመት ውስጥ አንድ ጊዜ ብቻ መሰብሰቡም አጠያያቂ እንደሆነ ጥናቱ ያሳያል፡፡ 

ካውንስሉ የክልል ፕሬዚዳንቶችንና ሚኒስትሮችን ያካተተ ሲሆን ሥራውም በአካባቢ ጉዳዮች ላይ የሚቀርቡ ሪፖርቶችን መመርመርን ያካተተ ነው፡፡ ለእነዚህ ባለስልጣናት የቴክኒክ ድጋፍና ምክር የሚሰጥ የቴክኒክ ግብረ ኃይል በምክር ቤቱ አለመካተቱም የሚጠበቀውን ውጤት የተፈለገውን ያህል እንዲሆን ካለማስቻሉም በላይ የምክር ቤቱን አስፈላጊነትም ጥያቄ ውስጥ እንደሚከት በአውደ ጥናቱ የቀረበው ጥናት አመላክቷል፡፡ 

ከዚህ በፊት የተፈጥሮ ሃብት ልማትና የአካባቢ ጥበቃ ሚኒስቴር ይባል የነበረው መሥሪያ ቤት በሕግ ፈርሶ ለመሥሪያ ቤቱ የተሰጡ መብቶችና ግዴታዎች ለተለያዩ መሥሪያ ቤቶች ተላልፈው ተሰጥተዋል፡፡ የግብርናና ገጠር ልማት ሚኒስትር የደንና የዱር እንስሳትን ኃላፊነት ተረክቧል፡፡ የአካባቢ ጥበቃ ባለስልጣን የአካባቢ ጥበቃ ጉዳዮች፣ የውሃ ኃብት ሚኒስትር ከግብርናና ገጠር ልማትና ከአካባቢ ጥበቃ ባለስልጣን መሥሪያ ቤቶች ውጭ ያሉ መብቶችና ኃላፊነቶች ተሰጥተውታል፡፡ 

በጥናቱ የሌሎች አገሮች የአካባቢ ጥበቃና የልማት ጉዳይን የተመለከቱ ተሞክሮዋችም እንደማሳያ ቀርቧል፡፡ የአብዛኛዎቹ አገሮች የአካባቢ ጥበቃና ቁጥጥር ተግባር የሚመራው በሚኒስትሮች ደረጃ ሲሆን በመዋቅሮቻቸውም ውስጥ የአካባቢ ጥናት የሚያካሂዱ ገለልተኛ ኤጀንሲዎች ያሏቸው ናቸው፡፡ የኔዘርላንድስ፣ የካናዳና የማሌዥያ ተሞክሮዎች አብነቶች ሲሆኑ፣ ኬንያ፣ ታንዛኒያና ሌሎችም በአደረጃጀታቸው ውስጥ የአካባቢ ጥበቃን በከፍተኛ የስልጣን እርከን ውስጥ አካተውት ይገኛል፡፡ 

በኢትዮጵያ የአካባቢ ጥበቃ ጉዳይ ላይ መንግሥታዊ ያልሆኑ ተቋማትና የኅብረተሰቡ ተሳትፎ ዝቅተኛ መሆኑን ያመለከተው የመልካ ማኅበር ጥናት በመፍትሄ ሐሳብነት ካቀረባቸው ውስጥ የአካባቢ ጉዳዮች ተቋማት በሁሉም ዘርፎች፣ መንግሥታዊ ባልሆኑ ድርጅቶችና በግሉ ዘርፍ ውስጥ መካተት እንዳለባቸው ይጠቁማል፡፡ 

የፌዴራሉ የአካባቢ ጥበቃ ባለስልጣንም ሆነ የክልሎች የአካባቢ ጥበቃ ኤጀንሲዎች ለአገሪቱ ከፍተኛ የፖለቲካ (ለተወካዮች ምክር ቤት) ተጠሪ መሆን እንዳለበትም የመፍትሄ ሐሳቡን ያቀርባል፡፡

ሌላው የቀረበው የመፍትሄ ሐሳብ የልማት ተልዕኮ ያላቸው ተቋማት የአካባቢ ጥበቃ ከሚመለከታቸው ተቋማት ተለይተው በተናጠልና በገለልተኝነት ቢቋቋሙ የፍላጎትና የጥቅም ግጭት ሊወገድ እንደሚችል ነው፡፡ 

ይህንን ጥናት በተመለከተ የአካባቢ ጥበቃ ባለስልጣንን ምላሽና አስተያየትን በተመለከተ አቶ ደሳለኝ የተባሉ የባለስልጣኑ ባለሙያ ለጊዜው ዝርዝር ማብራሪያ ለመስጠት ፈቃደኛ ባይሆኑም የመልካ ማኅበር ካጠናው ጥናት የበለጠ የጥናት ውጤት እንዳላቸው፣ ጥናቱም አሁን እየተከተሉት ያለውን አሠራር ያስገኘ እንደሆነ ገልፀውልናል፡፡ 

በፊት የነበረው አሠራር አመቺ ያልነበረና በርካታ ችግሮች የነበሩበት በመሆኑ በአዲሱ አሰራር ሊተካ እንደቻለም ተናግረዋል፡፡  ጥናቱ በቀረበበት ወቅትም የባለስልጣን መስሪያ ቤቱ ተወካዮች በሥራ ጫና ሊገኙ አለመቻላቸውን ከመልካ ማኅበር ያገኘነው መረጃ ይጠቁማል፡፡   