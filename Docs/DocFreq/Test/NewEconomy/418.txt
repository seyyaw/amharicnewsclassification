የቤት አውቶሞቢሎቸን በመገጣጠም የሚታወቀው ሆላንድ ካር ኃ.የተ.የግ.ማ የባዮፊውል ማምረቻ የሚገነባ መሆኑንና በባዮፊውል የምትሰራዋን የመጀመሪያውን አባይ ኤክስኪውቲቭ ይፋ አደረገ፡፡

 


የሆላንድ ካር ማኔጂንግ ዳይሬክተር ኢንጂነር ታደሰ ታሰማ ባሳለፍነው ሐሙስ ሞጆ በሚገኘው የኩባንያቸው የመኪና መገጣጠሚያ ፋብሪካ በሰጡት ጋዜጣዊ መግለጫ እንደገለፁት የሆላንድ ካር እህት ኩባንያ በመሆን የሚቋቋመው ሸገር ባዮጋዝ ኩባንያ እና ለመጀመሪያ ጊዜ በባዮፊውል የምትሠራውን ተሽከርካሪ ይፋ ማድረጋቸው የአገሪቱን የሞተር ኢንዱስትሪ አንድ እርምጃ ወደፊት የማራመድ ያህል ይቆጠራል ብለዋል፡፡ 

ይህንን የባዮጋዝ ማምረቻ ለማቋቋም ረጅም ጊዜ የፈጀ ጥናት ተደርጓል ያሉት አቶ ታደሰ የፕሮጀክቱ ጠቅላላ ወጪ ከ80 ሚሊዮን ብር በላይ ይፈጃል ብለዋል፡፡ 

በአሁኑ ጊዜም ለባዮጋዝ ማምረቻ የሚሆኑ አንዳንድ ማሽነሪዎች ወደ አገር ውስጥ ማስገባት መጀመራቸውን ገልፀው ፕሮጀክቱ ሥራ ሲጀምር ለአገራችን ኢኮኖሚያዊ እድገትና አገሪቱ ለነዳጅ ግዥ የምታወጣውን ከፍተኛ ወጪ እንዲቀንስ በማድረግ ትርጉም ያለው ውጤት ያስመዘግባል ብለን እናምናለን በማለት ገልፀዋል፡፡ 

እነዚህ ሁለት ፕሮጀክቶች ለአገራችን የሚሰጡት ጠቀሜታ ዋና ጉዳይ ሆኖ ከመታየቱ ጎን ለጎን ይህ ተግባራችን እንደ አንድ አገር በቀል ኩባንያ አገራዊ ኃላፊነታችንን እየተወጣን ስለመሆኑ ጥሩ ማሳያ ይሆናልም ይላሉ ኢንጂነር ታደሠ፡፡ 

በባዮጋዝ የሚሰሩ ተሽከርካሪዎች በኢኮኖሚያዊ ጠቀሜታቸው ብቻ የሚወሰኑ አለመሆኑንና በተለይ በአሁን ጊዜ የዓለማችን ስጋት እየሆነ የመጣውን የአካባቢ ብክለት በመከላከልም የራሱ አስተዋጽኦ ይኖረዋል ያሉት ኢንጂነር ታደሰ የሸገር ባዮጋዝ ማምረቻ ኩባንያ ሥራ በሚጀምርበት ወቅት በዓመት 500,000 ሊትር በላይ የባዮጋዝ የማምረት አቅም ይኖረዋል፡፡ 

ለሸገር ባዮጋዝ ማምረቻ ዋነኛ ጥሬ ዕቃ የሚሆነው የመፀዳጃ ቤቶች ፍሳሽ ሲሆን የተለያዩ ብስባሾችን፣ የአግሮ ኢንዱስትሪ ተረፈምርቶችና ማንኛውም ኦርጋኒክ ብስባሾችን የሚጠቀም መሆኑንም ከገለፃው ለመረዳት ተችሏል፡፡ 

የኩባንያው መመስረት በርካታ ሠራተኞችን ለመቅጠር የሚያስችልና የመፀዳጃ ቤቶች ፍሳሾችን ኩባንያው ራሱ ከየቦታው በመሰብሰብ አዲስ አሰራር የሚፈጥር ከመሆኑም በላይ ቆሻሻን ዋጋ እንዲኖረው የሚያስችል ጠቃሚ ፕሮጀክት መሆኑንም አብራርተዋል፡፡

በባዮጋዝ የሚሰሩት ተሽከርካሪዎቻችን ከሚሰጡት አገራዊ ጠቀሜታ ባሻገር የእነዚህ ተሽከርካሪዎች ተጠቃሚዎችም የነዳጅ ወጪያቸውን በግማሽ እንዲቀንሱ የሚያስችል ቴክኖሎጂ በመሆኑ በአሁኑ ጊዜ በአለም አቀፍ ደረጃ ተመራጭ እየሆነ መምጣቱ ተገልጿል፡፡ ሸገር ሥራ ሲጀምርም አንድ ሌትር የባዮፊል በሊትር እስከ 6 ብር ለመሸጥ መታቀዱንም ለማወቅ ተችሏል፡፡

በባዮጋዝ የሚሰሩ ተሽከርካሪዎች በመደበኛ ነዳጅ ጭምር የሚሠሩ በመሆኑ ባዮጋዝ በማይኖርበት አካባቢ መደበኛ ነዳጅን በመቀጠም ግልጋሎት ሊሰጡ መቻላቸውም ልዩ እንደሚያደርጋቸውም ተገል..ል፡፡ 

ሆላንድ ካር በባዮፊውል የሚሰሩ ተሽከርካሪዎችን በመገጣጠሙ ብቻ ሳይወሰን ሌሎች ተሽከርካሪዎችም በባዮፊውል እንዲሰሩ የሚያስችል ሥራ የሚሰራና ይህንንም ሥራ ኩባንያው ገጣጥሞ በሸጣቸው ተሽከርካሪዎች ላይ እንደሚጀምርም ተገል..ል፡፡ 

ብዙ ጠቀሜታ ያለውን የባዮጋዝ ተሽከርካሪዎችንና ባዮጋዝ ህብረተሰቡ በቀላሉ እንዲያገኛቸው ለማስቻል ዋጋቸው ተመጣጣኝ እንዲሆን የሚደረግ መሆኑን የጠቆሙት ኢንጅነር ታደሠ "ኩባንያችን የእነዚህን ተሽከርካሪዎች ዋጋ አሁን ገጣጥሞ ለገበያ ከሚያቀርባቸው ተሽከርካሪዎች ዋጋ ላይ ሊታከል የሚችለው ከ15 በመቶ ያልበለጠ ጭማሪ ብቻ ነው፡፡ ይህ ደግሞ ተሽከርካሪዎቹ ከሚሰጡት ጥቅም አኳያ ትልቅ እድል ነው" ይላሉ፡፡ 

የቤት አውቶሞቢል በመገጣጠም የተጀመረው ሥራ ደረጃ በደረጃ እያደገ የራሳችን የሆነ የተሽከርካሪ ማምረቻ ኩባንያ እንዲኖረን ማድረግ ዋነኛ አላማችን ነው የሚሉት ኢንጂነር ታደሰ "እስከ ዛሬ የሥራ ውጤታችንም ይህንን የሚያሳይ ሆኖ ይሰማናል፡፡ ዶክ በሚል መጠሪያ የምትታወቀውን ተሽከርካሪ መገጣጠም ከጀመርን በኋላ አባይ እና አዋሽ ተሽከርካሪዎችን ገጣጥመን ውጤት ማግኘታችን፣ ቆይተንም የምንገጣጥማቸውን ተሽከርካሪዎች ጥራትና ደረጃ በማሳደግ አዋሽ ኤክስኪዊቲቭ፣ አባይ ኤክስኪውቲቭና ተከዜ የሚል መጠሪያ የሰጠናቸውን ተሽከርካሪዎች በመገጣጠም አቅማችን እያደገ በመምጣቱ አገራችን የራስዋ ተሽከርካሪ ለማምረት የማትችልበት ምንም ምክንያት የለም" ብለዋል፡፡ 

የራሳችን ተሽከርካሪ እንዲኖረን ለማድረግ የያዝነው እቅድ እንዲሳካ በአንድ አሜሪካዊ ኢንጂነር የሚመራ አንድ ዲፓርትመንት ማቋቋማቸውና እቅዱ ከግብ እስኪደርስ ግን የምንገጣጥማቸውን ተሽከርካሪዎች የተወሰኑ እቃዎችን ከአገር ውስጥ አምራቾች በመረከብ ሰፊ የገበያ ትስስር እንዲፈጠር የተለያዩ ሥራዎች ይሰራሉ ተብሏል፡፡ 

በቅርቡም የሚገጣጠሙት ተሽከርካሪዎች የወንበር አልባሳት በኢትዮጵያ ምርጥ የቆዳ ውጤቶች እንዲተካ ይደረጋል ያሉት ኢንጂነሩ እንደ ጎማ ያሉ ምርቶችንም በቀላሉ ከአገር ውስጥ አምራቾች በመረከብ የአገር ውስጥ ምርትን መጠቀም የሚጀመሩ መሆኑን አመልክተዋል፡፡ በአገር ውስጥ የመኪና ባትሪ መስራት መጀመሩም በዚህ ኢንዱስትሪ ውስጥ የሚፈጠረውን ትልቅ የገበያ ቅብብሎሽና እድገት እንዲኖረው እንደሚያስችልና እንደ ዳሽ ቦርድ፣ ፓምበር ያሉ ምርቶችንም አገር ውስጥ ለመስራት የሚያስችል በመሆኑ ኢንዱስትሪው የእድገት ደረጃው ከፍ እንዲል ያደርጋልም ተብሏል፡፡

እንደ ኢንጂነር ታደሰ ገለፃ በተለይ የባዮፊውል ማምረቻና በባዮፊውል የሚሰሩ ተሽከርካሪዎችን ለኅብረተሰቡ ለማድረስ ትልቅ የመንግሥት እገዛ እንደሚያስፈልጋቸው ገልፀዋል፡፡ 

በሌሎች አገሮች ለባዮፊውል ትልቅ እገዛ ይደረጋል፡፡ በአገራችንም ለነዳጅ የምታወጣውን ወጪ ለመቀነስም ሆነ አካባቢን ለመንከባከብ የሚሰጠው ጠቀሜታ ከፍተኛ በመሆኑ መንግሥት ዘርፉን ማበረታታት ይኖርበታልም ብለዋል፡፡