በዓለም አቀፍ አትሌቲክስ ፌዴሬሽኖች ማኅበራት (አይ ኤ ኤ ኤፍ) ላለፉት አሥራ አንድ ዓመታት በተለያዩ ከተሞች ሲካሄድ የቆየውና አንድ ሚሊዮን ዶላር የሚያስገኘው ጐልደን ሊግ ከ2010 ጀምሮ "ዳይመንድ ሊግ" በሚል መጠሪያ እንደሚካሄድ ተገልጿል፡፡ የተወዳዳሪዎች መመረጫ መስፈርትም እንዲለወጥ ተደርጓል፡፡

"በዳይመንድ ሊግ" የተለወጠው ጐልደን ሊግ እ.ኤ.አ በ1998 ሲቋቋም በስሙ ሰባት የውድድር ዓይነቶችን ሲያሳትፍ በሁሉም ውድድሮች ያለሽንፈት ያጠናቀቀ አትሌት የአንድ ሚሊዮን ዶላር ተሸላሚ ሲያደርግ ቆይቷል፡፡ አትሌት ኃይሌ ገ/ሥላሴ ከአሜሪካዊቷ ማሪዮን ጆንስ እና ሞሮኳዊው  ሒሻም ኤልግሩዝ በጥምረት ማግኘታቸው ይታወሳል፡፡

በተጠናቀቀው የውድድር ዓመት ደግሞ ሌላው ኢትዮጵያዊ ቀነኒሳ በቀለ ስድስቱንም በማሸነፍ አሜሪካዊቷ ሳኒያ ሪቻርድ እና ከሩሲያዊቷ ምርኩዝ ዘላይ የሌና ኢሴንባይቫ ጋር የእድሉ ተቋዳሽ ሆነዋል፡፡

ባለፈው ኅዳር ወር በፈረንሳይዋ ሞናኮ ከተማ በተከናወነው ስነ ሥርዓት ከ2010 ጀምሮ የሚከናወ ነው የዳይመንድ ሊግ ፕሮግራም ይፋ ሆኗል፡፡ከዘገባው መረዳት እንደተቻለው የ2010 የዳይመንድ ሊግ ፕሮግራም የሚካሄድባቸው በተመረጡ 14 ከተሞች ሲሆን፣ በኤሽያ፣ አውሮፓ፣ መካከለኛው ምሥራቅና በአሜሪካ ከተሞች መሆኑም ታውቋል፡፡

ዳይመንድ ሊግ ከሚያጠቃልላቸው የውድድር ዓይነቶች በአትሌቲክስ 100፣ 200፣ 400፣ 800፣ 1ሺ 500 ሜትር፣ በ3 ሺህ ሜትር መሰናክልና በ5 ሺህ ሜትር የምድር፣ የከፍታ፣ አግድመት (ትሪፕል) ዝላይ፣ ውርወራ፣ የጦርና አሎሎ ጀምሮ በሚከናወነው ዳይመንድ ሊግ 63 ሚሊዮን ዶላር የገንዘብ ሽልማት ተዘጋጅቷል፡፡ በተጨማሪም ለአሸናፊ አትሌቶች ባለ 4 ካራት ዳይመንድ (አልማዝ) ቅርፅ ያለው ዋንጫ የሚሸለሙ ሲሆን፣ የመድረኩ አጠቃላይ አሸናፊ ለመሆን ፉክክሩ የበለጠ ጠንካራ ይሆናል ተብሏል፡፡