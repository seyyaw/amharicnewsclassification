"ትምህርት ለሴቶች" በሚል መሪ ቃል ጥር 1 ቀን 2002 ዓ.ም. በላሊበላ እና ጥር 16 ቀን 2002 ዓ.ም. በባሕር ዳር ከተማ የጐዳና ላይ ሩጫ ውድድር እንደሚደረግ ታላቁ ሩጫ በኢትዮጵያ አስታወቀ፡፡

የውድድር አዘጋጅ ኮሚቴው እንዳስታወቀው "ትምህርት ለሴቶች" በሚል መሪ ቃል ባለፉት ሁለት ዓመታት በኦሞ ጅንካና በአፋር ሰመራ በተደረጉ የጐዳና ላይ የሩጫ ውድድሮች ወላጆች ሴት ልጆቻቸውን እንዲያስተምሩ አስፈላጊውን ግንዛቤ አስጨብጧል፡፡

የታላቁ ሩጫ በኢትዮጵያ መስራችና ባለቤት አትሌት ኃይሌ ገ/ሥላሴ ሴት ልጆች የመማር እድል ሊመቻችላቸው ይገባል ማለቱ የዝግጅት ክፍሉ ጋዜጣዊ መግለጫ አመልክቷል፡፡

የገና በዓል በተከበረ ከሁለት ቀን በኋላ ጥር 1 ቀን 2002 ዓ.ም. በላሊበላ የሚደረገው "ትምህርት ለሴቶች" የጐዳና ላይ ሩጫ ውድድር ታላቁ ሩጫ በኢትዮጵያ በዓመቱ ከሚያከናውናቸው ተግባሮች አንዱና ዋነኛው መሆኑን አዘጋጁ አስታውቋል፡፡

በቅርቡ በአዲስ አበባ የተከናወነው 9ኛው ታላቁ ሩጫ በኢትዮጵያ የሐገሪቱን መልካም ገፅታ ለተቀረው ዓለም በማስተዋወቅ ረገድ ጠንካራ ሚና እንደነበረው የገለፀው ዝግጅት ክፍሉ ውድድሩን ቢቢሲ፣ ሲ ኤን ኤን፣ ኢ ኤስ ፒ ኤንና ሌሎችም ዓለም አቀፍ የመገናኛ አውታሮች ሠፊ ጊዜ በመስጠት እንዳስተላለፉት አስታውቋል፡፡