የኢትዮጵያ እግር ኳስ ፌዴሬሽን አንደኛውን ዙር የፕሪምየር ሊግ ጨዋታ መጠናቀቅ ተከትሎ በውድድሩ የታየውን ደካማና ጠንካራ ጎን በመገምገም ከክለብ መሪዎች ጋር ውይይት አደረገ፡፡

የተወያዮች አጀንዳ ድግግሞሽ ካልሆነ፣ በመሠረታዊው የአገሪቱ እግር ኳስ ችግር ላይ ያተኮረ አልነበረም፡፡ 

ትናንት በግዮን ሆቴል በተደረገው የውይይት መድረክ የኢትዮጵያ እግር ኳስ ፌዴሬሽን ፕሬዚዳንት አቶ ሳሕሉ ገብረወልድ፣ ተቀዳሚ ምክትል ፕሬዚዳንት አቶ ተካ አስፋው፣ እንዲሁም የክለብ ፕሬዚዳንቶችና ስራ አስኪያጆች በተገኙበት የአንደኛው ዙር የፕሪምየር ሊግ ጨዋታ መጠናቀቅን ተከትሎ የታዩ ደካማና ጠንካራ ጎኖች ላይ የኢትዮጵያ እግር ኳስ ፌዴሬሽን ውይይት አድርጓል፡፡ 

በውይይቱ የፌዴሬሽኑ ውድድር አዘጋጆች፣ የዳኞች፣ የዲስፕሊን፣ ይግባኝ ሰሚና የፀጥታ ኮሚቴዎች በውድድር ዓመቱ በግማሽ የጨዋታ ጊዜ ያጋጠሙ ችግሮችና የተወሰዱ እርምጃዎችን በሚመለከት ለተወያዮቹ ሪፖርታቸውን አሰምተዋል፡፡ 

የውድድር አዘጋጅ ኮሚቴው ያቀረበው ሪፖርት በሦስት ወራት ውስጥ በ10 ስታዲየሞች 152 ውድድሮች መካሄዳቸውንና ክለቦች ለሚያነሱዋቸው ጥያቄዎች መልስ በመስጠት፣ የክለብ ሜዳዎችን ከመከታተል አንስቶ ብቃት ያላቸው ዳኞችንና ኮሚሽነሮች መመደቡን ከገለጸ በኋላ፣ ድክመንቶቹን በሚመለከት ውድድሮች በተያዘላቸው ፕሮግራም መሠረት አለመካሄድ፣ የፀጥታ ችግሮችና የተመልካቾች ዲሲፕሊን ተጠቅሷል፡፡ 

በዳኞች ኮሚቴ በቀረበው ሪፖርት ደግሞ ቀደም ሲል የነበሩ መረጃዎችን ለማግኘት የዝገባ ሪከርድ አለመኖር፣ የስልጠናና ፈተና ውጤት ክትትልና የዳኞች አካል ብቃት ማነስ የሚሉት በዋነኛነት ተጠቅሰዋል፡፡ 

ዲሲፕሊን ኮሚቴና ይግባኝ ሰሚ ኮሚቴዎችም በተዋረድ ያስወሰኑዋቸውንና የወሰኑዋቸውን የውሳኔ ሐሳቦች አብራርተዋል፡፡ ከፀጥታ ጋር በተያያዘም እንደ ችግር የቀረበው የፀጥታ ሠራተኞች (ፖሊሶች) ነገሮችን ቀለል አድርጎ ያለመመልከት፣ በጨዋታ የመሳብ፣ የተቀናጀ ኃይል ያለመኖር፣ በተለይ በክልል ሜዳዎች አልፎ አልፎ ጎልቶ መታየቱ፣ በአዲስ አበባ ስታዲየም ዙሪያ የሚገኙ ንግድ ቤቶች በአብዛኛው መጠጥ ቤቶች በመሆናቸው ተመልካቾች ጠጥተው ስለሚገቡ መጠነኛ አለመግባባቶች እንዲፈጠሩ በምክንያትነት ቀርቧል፡፡

የቀረበውን ሪፖርት ተከትሎ የክለቡ ፕሬዚዳንቶች፣ ስራ አስኪያጆችና ሌሎችም በውይይቱ የተሳተፉ አካላት አስተያየት ሰጥተዋል፡፡ በዚህ መሠረት በአብዛኛው የክለብ መሪዎች ክለቦቻቸውን በእጅጉ እየጎዳ ያለው ከዳኝነት ጋር የተያያዘ ውሳኔ መሆኑን አስምረውበታል፡፡ 

በዳኝነት እየተፈጠረ ያለውን በደል በሚመለከት "ለመሆኑ የኢትዮጵያ እግር ኳስ ፌዴሬሽን አመራር ኃላፊነቱን በእውን እየተወጣ ነውን?" ሲሉ የጠየቁም አልጠፉም፡፡ አንዳንድ ዳኞች ለተወሰኑ ቡድኖች "በቋሚነት የተሰጡ እስከሚመስሉ ድረስ ተከታታይነት ያለው ምደባ ያገኛሉ" የሚሉት የክለቡ መሪዎች "ዳኞችና የዳኛ መዳቢው የጠበቀ ግንኙነት አላቸው" ብለዋቸዋል፡፡ 

ችግሩ ጎልቶ ከመታየቱ አንጻር በውድድር ዓመቱ በፕሪምየር ሊጉ እየተሳተፉ ከሚገኙ ቡድኖች ውስጥ አራቱ ወራጆች ስለሚሆኑ የሁለተኛው ዙር፣ የመጀመሪያው ዙር ዓይነት የዳኝነት ጫና የሚፈጥር ከሆነ ችግሩ ከሁከትም በላይ "ሞት" ሊያስከትል እንደሚችል ተናግረዋል፡፡ ፌዴሬሽኑ የጉዳዩን አሳሳቢነት ተረድቶ ተገቢውን ክትትል እንዲያደርግም ጠይቀዋል፡፡ 

በውይይቱ ከተሳተፉት አንዳንዶቹ ከዳኝነት ጋር በተያያዘ ከተወያዮች የተሰጠውን አስተያየት አጣጥለውታል፡፡ ምክንያቱም ይላሉ እነዚህ ወገኖች "እውን ለኢትዮጵያ እግር ኳስ ውድቀት የክለብ መሪዎቹ እንዳሉት ዳኝነት ብቻ ነው?" ሲሉ ይጠይቃሉ፡፡ 

እነ ግብፅና ሱዳንን በመጥቀስ አስተያየታቸውን የቀጠሉት እነዚሁ ተሳታፊዎች "ኢትዮጵያ ከእነዚህ አገሮች ጋር በመሆን የአፍሪካ እግር ኳስ መስርታለች፡፡ ዛሬ የእነሱና የእኛ የእግር ኳስ ደረጃ የሰማይና ምድር እየሆነ ነው" ይላሉ፡፡

ባለፈው እሑድ በአዲስ አበባ ስታዲየም አንጋፋው ቅዱስ ጊዮርጊስ የሱዳኑን ኤልሜሪክ አስተናግዶ 1 ለ 1 ተለያይቷል፡፡ ኢትዮጵያ ባንኮች ደግሞ ወደ ኬንያ አምርቶ በሊዮፓርድ 3 ለ 1 ተሸንፎ ተመልሷል፡፡ የቅዱስ ጊዮርጊስና ኢትዮጵያ ባንኮች ውጤት የክለቦቹ ድክመት ተደርጎ እንደማይወሰድ፣ አጠቃላይ "የአገሪቱ እግር ኳስ ደረጃ ነጸብራቅ" መሆኑን አስተያየት ሰጪዎቹ ያስረዳሉ፡፡ 

በውይይቱ የቀረበውን የዳኝነት ድክመት ብቻ አጉልተው ሲያቀርቡ የነበሩ የክለብ መሪዎች ስንቶቹ የክለቦቻቸውን አደረጃጀት በውል እንደሚያውቁ እርግጠኛ መሆን እንደማይቻል የሚናገሩት እነዚህ ተሳታፊዎች፣ የብዙዎቹ ክለቦች የባንክ ሒሳብ በግለሰብ እጅ ከመኖሩ አኳያ ግለሰቡ ከከፋው በአንድ ቀን ጀምበር ሊፈርሱ የሚችሉ ክለቦች እንዳሉ ጭምር ተናግረዋል፡፡ 

ስለዚህ የሚሉት እነዚህ ተሳታፊዎች፣ ምንም ዓይነት አደረጃጀታዊ መሠረት በሌለው እግር ኳስ የዳኛና ተያያዥ ችግሮችን እየደረደሩ ጊዜ ከማጥፋት የአገሪቱ እግር ኳስ መሠረታዊ ችግር ላይ ትኩረት ሰጥቶ መንቀሳቀስ እንደሚያስፈልግ፣ አለ እየተባለ የሚወራለትን ፕሮጀክት ብቃት ባላቸው ሙያተኞች ማደራጀት፣ ክለቦች ትርጉም ለሌለው እግር ኳስ የሚያወጡትን በሚሊዮን የሚቆጠር ገንዘብ የሚታይና የሚዳሰስ ነገር ላይ የሚያውሉበትን አሠራር (ሲስተም) መዘርጋት እንዳለባቸው አስረድተዋል፡፡ 
በዕለቱ የተደረገውን ውይይት የሚመለከት ከክለብ መሪዎች የቀረበው አቤቱታ ለዓመታት የሰለቸ አስተያየት ከመሆኑም በላይ፣ ትርጉሙ ከመሠረታዊው የአገሪቱ እግር ኳስ ችግር ጋር ግንኙነት የሌለው መሆኑና እንዲያውም በክለብ አመራር ስም የያዙትን ቦታ አስጠብቆ ለመቆየት "ስልት" እንደሆነ ነው አስተያየት ሰጪዎቹ ያስረዱት"፡፡