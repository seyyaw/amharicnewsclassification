የተጨዋቾች የዝውውር መስኮት ሲከፈት የትኛው ተጨዋች ወደ የትኛው ክለብ ሄደ፤ በምን ያህል የዝውውር ዋጋ የሚለው የእግር ኳሱ አንዱ አካል ሲሆን፣ በተጓዳኝ ደግሞ በዝውውር ገበያው የታጨው ተጨዋች ችሎታውና ብቃቱ እንዲሁም ከእድሜው አንፃር ለክለቡ የሚሰጠው ግልጋሎት ግምት ውስጥ ገብቶ ነው፡፡

በኢትዮጵያ ሊግ እየታየ ያለው ግን ከዚህ የተለየ እየሆነ ነው፡፡ የዝውውር ገበያው መሪ ተዋንያን ተጨዋቾች በጨዋታ ዘመናቸው ለሙያው ትኩረት ከመስጠት ይልቅ ከክለብ ክለብ ሲዘዋወሩ የቆዩ መሆናቸው ነው፡፡

ጉዳዩን በሚመለከት አስተያየት እንዲሰጡን ያነጋገርናቸው አንዳንድ የስፖርቱ ሙያተኞች በአሁኑ ሰዓት በአገሪቱ የተጨዋቾች ዝውውር የሚከናወነው የክለቡን የእግር ኳስ ደረጃ ለማሻሻል ሳይሆን፣ "ኮሚሽን ፍለጋ" መሆኑን ይናገራሉ፡፡ ለዚህም ሰሞኑን እየተካሔደ የሚገኘው የተጨዋቾች ዝውውርም ይህንን "የሚያረጋግጥ ነው" ይላሉ፡፡

የአገሪቱ እግር ኳስ ደረጃ ከጊዜ ወደ ጊዜ እየወረደ ባለበት በአሁኑ ሰዓት፣ በመንግሥት ድጐማ ስር ያሉ ክለቦች ሳይቀር እድሜውን ለጨረሰ ተጨዋች ከ100 ሺህ ብር በላይ እየከፈሉ መሆኑን የሚናገሩት እነዚህ ወገኖች፣ እየወጣ ያለው ገንዘብ ባሉት ተጨዋቾች እግር ኳሱ ለውጥ የማያመጣ ከሆነ ተተኪ ስፖርተኞችን ሊያፈራ በሚችል ፕሮጀክት ላይ ቢውል እንደሚያዋጣ አስተያየታቸውን ይሰጣሉ፡፡ የክለቦቹ "ግብ"ም ጊዜያዊ ውጤት እንጂ፣ ለአገሪቱ እግር ኳስ መሠረታዊ ለውጥ ማምጣት እንዳልሆነም አክለው ይገልጻሉ፡፡