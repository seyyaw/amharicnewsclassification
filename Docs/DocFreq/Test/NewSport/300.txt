"እግር ኳስ ሕዝቦችን ያቀራርባል፣ ሰዎች እርስ በርሳቸው የቤተሰብ ያህል እንዲተዋወቁ፣ ሐሳብ እንዲለዋወጡ የሚያስችል መሳሪያ ነው" የሚሉና መሰል አስተያየቶች የዓለም እግር ኳስ ዋንጫን ተከትሎ የሚደመጡ ሆነዋል፡፡
ባሳለፍነው ሳምንት ኢትዮጵያን የጐበኘው የዓለም ዋንጫን አስመለክቶ የኮካ ኮላ ኢስት አፍሪካ ቦትሊንግ ማርኬቲንግ ኃላፊ ስለዋንጫው አዲስ አበባ መምጣት ቀደም ብለው በሰጡት መግለጫ "ዋንጫው አፍሪካን መጐብኘቱ ለአፍሪካ ክብር ነው" ካሉ በኋላ አፍሪካ በታሪኳ በእግር ኳስ ያላትን ጠንካራ ተሳትፎ ያስመሰከረበት ትልቅ ክስተት እንደሆነም ተናግረው ነበር፡፡

ዋንጫው እንደ ኢትዮጵያ ያሉ ታሪካዊና ለአፍሪካ እግር ኳስ አስተዋፅኦ ያበረከቱ አገሮችን መጐብኘቱ ተገቢና ለሕዝቦቹም "ምናልባት በታሪክ ደግሞ ሊገኝ የማይችል አጋጣሚ" እንደሆነም አስታውቀዋል፡፡

የዓለም ዋንጫ መላ አፍሪካን የመጐብኘት አጋጣሚ ቀድሞ በእግር ኳሱ አውራ የነበሩና በአሁኑ ወቅት ውራ የወጡ እንደ ኢትዮጵያ ያሉ አገሮችን መነቃቃት፣ የመንፈስ ብርታትና ምናልባትም "መንፈሳዊ ቅናት" ይጭርባቸዋል የሚል ጅምላ አስተያየትም እየተደመጠበት ይገኛል፡፡

እግር ኳስ ከመዝናኛነት፣ "ከቤተሰባዊነት" ከጥበብ ማሳያነት ወዘተ መግለጫዎቹ በተፃረረ "የኃይማኖታዊነት ይዘቱ እያየለ መጥቷል፡፡ ያሉንን ማጣጣም ሳንችል ፍቅራችንን የሚያደፈርስ፣ እኩልነታችንን ወይም መቻቻላችንን የሚጥስ የአውሮፓውያኑ ተፅዕኖ" እንደሆነ የሚገልፁ ሐሳቦች ብቅ እያሉ ነው፡፡

አንዳንድ የማህበረሰብ ሳይንስ ምሁራንም ይህንን ሐሳብ ያቀነቅናሉ፡፡ እግር ኳስ ለኢትዮጵያ መተሳሰብን፣ መከባበርን፣ መዋደድን፣ መፋቀርን፣ ያልፈጠረና ያልሰበከ "ኃይማኖት" መሆኑን፣ አንዳንድ ወጣቶች በማይመለከታቸው የአውሮፓ እግር ኳስ ጨዋታን እየጠበቁ በስለት መተራረዳቸውን፣ አንዳንዶችም መሞታቸውን እየጠቀሱ ይከራከራሉ፡፡

በኢትዮጵያ የሦስት ቀን ቆይታ አድርጐ ባለፈው ሐሙስ ከሰዓት ወደ ሌላኛዋ አፍሪካዊት አገር ታንዛኒያ ያመራውን የዓለም ዋንጫ አስመልክቶ አንዳንድ ወገኖችን አስተያየት ተቀብለናል፡፡

እግር ኳስ ምን ያህል ተወዳጅ መሆኑ የዓለም ዋንጫ በተለያዩ አገራት በሚደርስበት ጊዜ ከሚጠብቀው አቀባበል መረዳት እንደሚቻል የሚገልፁት የኢትዮጵያ ብሔራዊ ቡድን አሰልጣኝ አብርሃም ተክለሃይማኖት "ታላላቅ የእግር ኳስ አገሮች በሰላማዊ ጦርነቱ ሲፋለሙበት በቴሌቪዥን መስኮት ያየነውን ዓለም ዋንጫ በዓይናችን መመልከታችን ትልቅ መነሳሳትን ይፈጥራል" ይላሉ፡፡

ኢትዮጵያ የአፍሪካ እግር ኳስ መስራች ሆና ዛሬ በምሥራቅ አፍሪካ እንኳ ተወዳዳሪ ካለመሆኑዋ አኳያ ለሐገሪቱ የዋንጫው ትርጉም "እግር ኳስን የእግር ኳስ ቤተሰቦች አንድ ቋንቋ የሚናገሩበት መድረክ ነው፡፡ ሆኖም በዘርፉ ያሉ ወገኖች ተመሳሳይ አመለካከት አይኖራቸውም፡፡ ይህም በመሆኑ ነው እግር ኳስን ቀድመው ጀምረው ዛሬ ወደ ኋላ የቀሩ እንደ ኢትዮጵያ ላሉ አገሮች የዓለም ዋንጫን ቢያዩ ትርጉም እንደሌለው ተደርጐ የሚነገረው" ሲሉ አሰልጣኙ ያብራራሉ፡፡

ባለፉት ለተወሰኑ ዓመታት በኢትዮጵያ እግር ኳስ ውስጥ ለተፈጠረው አለመግባባት በአንዳንዶች እንደ "ችግር ፈጣሪ" በሌላ ወገን ደግሞ "ለእውነት የቆሙ" ሲሉ የሚገልፃቸው የቀድሞው የኢትዮጵያ እግር ኳስ ፌዴሬሽን ፕሬዚዳንት ዶ/ር አሸብር ወ/ጊዮርጊስ፡፡ የዓለም ዋንጫ ለኢትዮጵያ ስለሚኖረው ትርጉምና ዋንጫው የዓለም አገራትን እንዲጐበኝ የተደረገበትን ምክንያት ይናገራሉ፡፡

የዓለም ዋንጫን አፍሪካ የማዘጋጀት እድል ሊኖራት እንደሚገባ ቃል የገቡት የፊፋው ፕሬዚዳንት ጆሴፍ ሴፕ ብላተር መሆናቸውንና ይህም ብላተር ፊፋን ለሁለተኛ ጊዜ ለመምራት የምርጫ ድምፅ እያሰባሰቡ ባሉበት ወቅት የተናገሩት መሆኑን ነው ዶ/ር አሸብር የሚገልፁት፡፡

በ2007 ዙሪክ ላይ በተደረገው የፊፋ ጠቅላላ ጉባኤ ወቅት የፊፋ ሥራ አስፈፃሚ የዓለም ዋንጫን ጉብኝት አስመልክቶ ዋንጫው የዓለም አገራትን የሚጐበኝበት ፕሮፖዛል ብላተር አቅርበው ጠቅላላ ጉባኤውም በጀቱን አጽድቋል የሚሉት ዶ/ር አሸብር የሐሳቡ ጠንሳሽና ፈጣሪ የፊፋ ፕሬዚዳንት ብላተር መሆናቸውን ይናገራሉ፡፡

ዋንጫው ብዙዎቹን የአፍሪካ አገሮች እንዲጐበኝ መደረጉና በተለይ በመሪዎች ደረጃ አቀባበል እንዲደረግለት መቻሉ የየሐገሪቱ ብሔራዊ ቡድንና ክለቦች እንዲጠናከሩ ያደርጋልም ይላሉ፡፡

በሐገሪቱ እግር ኳስ ታሪክ የኢትዮጵያ ብሔራዊ ቡድን አንድ የአፍሪካ ዋንጫ በንጉሡ ዘመን፣ አምስት የምሥራቅና መካከለኛው አፍሪካ ዋንጫ ማግኘቱን የሚገልፁት ዶ/ር አሸብር ከአምስቱ የምሥራቅና መካከለኛው አፍሪካ ዋንጫ ውስጥ ሦስቱ የተገኙት በእሳቸው የእግር ኳስ አስተዳደር ዘመን መሆኑን ይናገራሉ፡፡

ከእንግዲህ ወደ እግር ኳስ ፌዴሬሽን የመምጣት ፍላጐት አለዎት ወይ? ስንል ላቀረብንላቸው ጥያቄ ዶ/ር አሸብር "ቦታው ለሥራ የሚጋብዝ አይደለም፡፡ ሆኖም ግን አንዱ አካል ጠንክሮ መቀጠልና መሥራት እንዳለበት አምናለሁ፡፡ በባሕሪዬ አንድ ኃላፊነት ከተሰጠኝ ከግል ስራዬ በላይ ትኩረት ሰጥቼ ስለምሰራ እራሴን እጐዳለሁ፡፡ ስፖርቱ ደግሞ በባሕሪው ለእንደዚህ ዓይነት አስተሳሰብ የሚመች አይመስለኝም፡፡ ብዙ መጠላለፍ፣ አንዱ ሌላውን አሳንሶ በመመልከት ራሱን ለማሸጋገር የሚሞክርበት መስሎ ሲታይ ከእንግዲህ ወደ ፌዴሬሽን ላለመለስ ለራሴ ቃል ገብቻለሁ፡፡ ሌሎች ወንድሞቼም ፅናቱን እንዲሰጣቸው እመኛለሁ" ብለዋል፡፡

ሌላው ስለዓለም ዋንጫ ወደ ኢትዮጵያ መምጣት ትርጉም አስተያየቱን የሰጠን ጋዜጠኛ ኢብራሂም ሻፊ ሲሆን፣ በአዲሱ የኢትዮጵያ እግር ኳስ ፌዴሬሽን የዲስፕሊንና ስነምግባር ንዑስ ኮሚቴ ውስጥ ተሳትፎ እያደረገ ይገኛል፡፡

የኢትዮጵያ እግር ኳስ ደረጃ ከጊዜ ወደ ጊዜ ከደጋፊው ጭምር እየወረደ በመጣበት በአሁኑ ሰዓት የዓለም ዋንጫ ወደ ኢትዮጵያ መምጣቱ ተነሳሽነትን ይፈጥራል መባሉን አይቀበልም፡፡ ይልቁንም "የዋንጫው መምጣት ከሴሪሞኒ ያለፈ ትርጉም አይሰጠኝም" ይልና "ወደ ሌሎች የአፍሪካ አገሮች ዋንጫው መጥቶ የአህጉሪቱ እግር ኳስ መስራች ከሆኑት አገሮች አንዷ ወደሆነችው ኢትዮጵያ ባይመጣ ቅር ያሰኛል" የሚለው ጋዜጠኛ ኢብራሂም ከዚህ ባለፈ ለወጣቱ ትውልድ "ተነሳሽነትን ይፈጥራል" የሚል እምነት እንደሌለው ይገልፃል፡፡

ወጣቱ ትውልድ ዋንጫውን ስለተመለከተ ብቻ ተነሳሽነትን ይፈጥርለታል ሲባል እየሰማሁ ነው፡፡ ይህ ምንም ዓይነት ቅድመ ሁኔታ ሳይመቻች ጨረቃ ላይ በወጣሁ እንደማለት ዓይነት ቅዥት ነው ሲል ጋዜጠኛው ያብራራል፡፡

የዋንጫውን ወደ ኢትዮጵያ መምጣት ተከትሎ ጥቂት የማይባሉ ሰዎች የዓለም ዋንጫን ከማስተናገድ እስከ መብላት የሚያደርስ አቅም መፍጠር እንደሚቻል ሲነገር ሰንብቷል፡፡ "ሐገሪቱ በአፍሪካ ዋንጫ ከተሳተፈች ሩብ ምዕት ዓመት አስቆጥራለች፡፡ አሁን ይባስ ብሎ የምሥራቅና መካከለኛ አፍሪካ ዋንጫ እየከበደን ነው" የሚለው ጋዜጠኛ ኢብራሂም በቅርቡ የኢትዮጵያ ታዳጊ ብሔራዊ ቡድን አስመዝግቦት የመጣውን ውጤት በመጥቀስ የእግር ኳሱን ችግር መጠነ ሰፊነት አብራርቷል፡፡

የሐገሪቱ እግር ኳስ ከመነሻው የነበረውን አቅም እያጣ፣ የስፖርት ቤተሰቡ ከሜዳ እየራቀ ባለበት በአሁኑ ሰዓት ስታዲየም ውስጥ ገብተው እግር ኳስ ጨዋታ የሚመለከቱት ደጋፊዎች ቢኖሩ የሐገሪቱ እግር ኳስ ዕጣ ፋንታ የሚያሳስባቸው ብቻ መሆኑን ይገልፃል፡፡

ከዚህ በፊት የኢትዮጵያ ቡድን በሜዳው ከየትኛውም አገር ብሔራዊ ቡድን ጋር ቢገጥም እጁን የሚሰጥ አልነበረም፡፡ አሁን ግን በሜዳችን ቀርቶ በሜዳቸው ስናስቸግራቸው የነበሩ የምሥራቅና መካከለኛው አፍሪካ አገሮች ሳይቀር በእግር ኳሱ ከአደረጃጀታቸው ጀምሮ የቀደሙ መሆኑን ጋዜጠኛው በቁጭት ይናገራል፡፡

'ዛንዚባርን 1ለ0 አሸነፍን ብለን ስንመፃደቅ፣ በማግስቱ በኡጋንዳ 4ለ0 ተሸነፍን የሚል ዜና መስማት ምን ማለት ነው?" ሲል ጋዜጠኛው በጥያቄ አስተያየቱን ይሰጣል፡፡

"በቅርቡ የተካሄደውን የምሥራቅና መካከለኛው አፍሪካ የታዳጊ ወጣቶች የእግር ኳስ ሻምፒዮና አልፎ አልፎ የመከታተል እድል ገጥሞኝ ስከታተል እውን እግር ኳስ በኢትዮጵያ አለ እንዴ? በሚል ራሴን ስጠይቅ ነበር" ብሏል፡፡

የኢትዮጵያ እግር ኳስ መሠረታዊ ችግር እያለበት "ስለዓለም ዋንጫ ዝግጅት ማውራት ያስቸግረኛል" የሚለው ጋዜጠኛ ኢብራሂም የኢትዮጵያ ብሔራዊ ቡድን በቅርቡ በሚደረገው የምሥራቅና መካከለኛው አፍሪካ የእግር ኳስ ሻምፒዮና ቢሳተፍም "በግሉ እንደሚሰጋ ይናገራል፡፡ ለዚህም ምክንያቱ ጐረቤት አገሮች የኬንያ፣ ሱዳንና ኡጋንዳን ብሔራዊ ቡድኖች አቅምና አሁን በኢትዮጵያ ፕሪምየር ሊግ እየተጫወቱ ያሉ ተጫዋቾች አቅም ከፍተኛ ልዩነት መኖሩ ነው፡፡ "ባጋጣሚ ካልሆነ የኢትዮጵያ ቡድን በዚህ ዓመት ሩብ ፍፃሜና ግማሽ ፍፃሜ የማይታሰብ ነው" ይላል፡፡

"የአገሪቱ እግር ኳስ በብዙ መልኩ እየወረደ ነው፡፡ መንግሥት ከሚመለከታቸው አካላት ጋር የእግር ኳስ ልማት ላይ ትኩረት ሰጥቶ መስራት፣ እግር ኳስ ፌዴሬሽንም እንደ ተቋም መደራጀት መቻል አለበት፡፡"

በፌዴሬሽኑ ውድድርና ስነስርዓት ቢሮ ሁሉም ነገሮች የሚዘጋጁት በእጅ እየተፃፈ ነው፡፡ መሠረታዊ የሆኑ ፕሮግራሞች በአንድና ሁለት ሰዎች ትከሻ መሠራታቸውም መሻሻል አለበት" በማለት የኢትዮጵያን እግር ኳስ ፌዴሬሽ መጠነ ሠፊ ችግሮች የሚነግረን ጋዜጠኛ ኢብራሂም የትናንቷ ሩዋንዳ የራሷ ጽ/ቤት ሲኖራት የኢትዮጵያ እግር ኳስ ፌዴሬሽን እስከ አሁን እንደሌለው ያስረዳል፡፡

ወቅቱ ስለዓለም ዋንጫ ዝግጅት የሚነገርበት ሳይሆን፣ ፌዴሬሽኑ እንደ ተቋም ራሱን አደራጅቶ ከተለወጠ በኋላ ቀጥሎ በፌዴሬሽኑ በየደረጃው ላሉ ወገኖች የእግር ኳስ ልማትና የታዳጊ ወጣቶች ፕሮጀክት ላይ ሊሳተፉ የሚችሉ ሰዎች የሚማሩበት፤ መሆኑንና በሌሎች አገሮች የ"ኤ" እና "ቢ" ላይሰንስ የሚያሰጡ በየአስራ አምስት ቀኑ በሚሰጡ ኮርሶች ሰርተፊኬት እየተሰበሰበ "ዲፕሎማ" የሚባለውን አሰራር በማስቀረት መሠረታዊ እውቀቱን ሊያስጨብጡ የሚችሉ ትምህርቶችን ሙያተኞች እንዲወስዱ ማድረግ እንደሚገባ ይገልፃል፡፡

አሁን ባለው አሰራር ቀጣይነት ያለው የታዳጊ ወጣቶች ፕሮጀክት የለም፡፡ በሐገር አቀፍ፣ በፌዴሬሽንና ክልል ደረጃ የወጣት አካዳሚ ፕሮጀክቶች "ተቋቁመዋል፣ እየተቋቋሙ ነው" ሲባል ካልሆኑ በስተቀር የተቋሙ ፍሬ እንደማይታይ የሚናገረው ጋዜጠኛ ኢብራሂም "ራስን የማታለል ሥራ" መቅረት እንዳለበት ይናገራል፡፡

ከትልልቅ ክለቦች እስከ ብሔራዊ ፌዴሬሽን ድረስ የታዳጊ ወጣቶች ፕሮጀክት እንዴት መቋቋም እንዳለበትና የሌሎች አገሮችን ተሞክሮ በማገናዘብ ወደ ሐገር ውስጥ ማምጣት ያስፈልጋል፡፡ ክለቦች እንደክለብ የተደራጁ አይደሉም፡፡ የታዳጊ ወጣቶችና የልምምድ ሜዳ ለክለቦች አስፈላጊ መሆኑን ከመናገር ባለፈ ክለቦች እንዴትና በምን ዓይነት አሰራር ተግባራዊ እንደሚያደርጉት አያውቁም፡፡ ክለቦች በሚሊዮን የሚቆጠር ገንዘብ ዓመታዊ በጀት ይይዛሉ፡፡ ነገር ግን ምን ላይ እንደዋለ በባለሙያ የታገዘ ሪፖርት ይኑራቸው አይኑራቸው በውል አይታወቅም፡፡ ይኸ ሁሉ በሌለበት ስለዓለም ዋንጫ ዝግጅት ማውራት እንዴት ይቻላል? ሲል ጋዜጠኛው አስተያየቱን ያጠቃልላል፡፡