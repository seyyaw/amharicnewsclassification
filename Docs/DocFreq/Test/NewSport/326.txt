አበበ ቢቂላ፣ የመጀመሪያው ጥቁር አፍሪካዊ የወርቅ ሜዳሊያ ተሸላሚ የሆነበት የሮም ኦሊምፒክ ማራቶን ድል 50ኛ ዓመት በኢጣልያ ሊከበር ነው፡፡


በ1952 ዓ.ም. የኢጣሊያዋ መዲና፣ ሮም ባስተናገደችው 16ኛው ኦሊምፒያድ ኢትዮጵያንም ሆነ ጥቁር አፍሪካን ለታላቅ ክብር ያቀዳጃት ሻምበል አበበ ቢቂላ፣ በባዶ እግሩ ሩጦ ያስመዘገበው ክብረ ወሰን 2 ሰዓት ከ15 ደቂቃ 16.2 ሰኮንድ ሲሆን፣ ተመልካቹም ከፍተኛ አድናቆትና አክብሮቱን ገልፆለታል፡፡ አበበ ባገኘው ውጤት የመጀመሪያው ኢትዮጵያዊ ብቻ ሳይሆን የመጀመሪያው ጥቁር አፍሪካዊም ሆኗል፡፡

የሮም ኦሊምፒክ 50ኛ ዓመት በሻምበል አበበ ቢቂላ ስም ተከብሮ እንደሚውል ከበዓሉ አዘጋጆች ውስጥ ካርሜሎ ግዮርዳኖ ከሮም ለሪፖርተር ጋዜጣ በስልክ ገልጿል፡፡

የሻምበል አበበ ቢቂላን የባዶ እግር ታሪክ ለመድገም ጀርመናዊው ዲተማር ማኬ 42.195 ኪሎ ሜትሩን በ2 ሰዓት 59 ደቂቃ በባዶ እግሩ ሩጦ አጠናቋል፡፡ ይኸው ግለሰብ 145.869 ኪሎ ሜትር በ24 ሰዓት ውስጥ በባዶ እግሩ ሩጦ ጊነስ ቡክ ላይ ስሙን ማስፈሩን መረጃዎች ይገልፃሉ፡፡