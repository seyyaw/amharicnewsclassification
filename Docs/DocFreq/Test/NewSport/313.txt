በጠቅላይ ሚኒስቴር ቢሮ ክትትል እየተደረገለት ወጣቶችና ስፖርት ሚኒስቴር እያስፈፀመው የሚገኘው ጥሩነሽ ዲባባ አካዳሚ መሠረተ ልማት እንዳልተሟላለት ተገለፀ፡፡ የፕሮጀክቱ ሰልጣኞች የከተማው አስተዳደር ባስገነባው ኮንዶሚኒየም ቤቶች ይገኛሉ ተብሏል፡፡

ባለፈው ዓመት መጀመሪያ በአሰላ ከተማ የመሠረት ድንጋይ የተቀመጠለት ጥሩነሽ ዲባባ የአትሌቲክስ አካዳሚ በወቅቱ ግንባታው በአጭር ጊዜ ተጠናቆ ስራ እንደሚጀምር ቢነገርም፣ እስከአሁን አልተጠናቀቀም፡፡ ከየክልሉ ለአካዳሚው ይመጥናሉ ተብሎ የተመለመሉት ሰልጣኞች በአሁኑ ሰዓት የከተማው አስተዳደር ባስገነባው ኮንዶሚኒየም ውስጥ ተጠልለው እንደሚገኙ ለጉዳዩ ቅርበት ያላቸው ምንጮች ለሪፖርተር ጋዜጣ ገልፀዋል፡፡

በወጣቶችና ስፖርት ሚኒስቴር የስፖርት ማስፋፊያ ዳይሬክተር የሆኑት አቶ ኪሮስ ነጋ የኢትዮጵያ አትሌቲክስ ፌዴሬሽን ዓመታዊ ጠቅላላ ጉባኤውን ባሳለፍነው ሳምንት በሶደሬ ባካሄደበት እለት አካዳሚውን በሚመለከት ከሰጡት ማብራሪያ ለአካዳሚው የሚያስፈልጉ መሠረት ልማቶች እየተሟሉ እንደሚገኝ ገልፀው፣ ለጊዜው ግን ሰልጣኞቹ የከተማው አስተዳደር ባስገነባው ኮንዶሚኒየም ቤቶች እንደሚገኙ ተናግረዋል፡፡

የአካዳሚውን እንቅስቃሴ በሚመለከት ሚኒስቴር መሥሪያ ቤቱ ከኢትዮጵያ አትሌቲክስ ፌዴሬሽን ጋር በቅንጅት እየሰራ መሆኑን አቶ ኪሮስ ቢገልፁም፣ በአካዳሚው የእለት እለት እንቅስቃሴና በተለይ ወደ አካዳሚው የሚገቡ ታዳጊዎች ምልመላ ላይ ሚኒስቴር መሥሪያ ቤቱና አትሌቲክስ ፌዴሬሽን ያልተግባቡባቸው ጉዳዮች እንደነበሩ ነው በእለቱ በጉባኤው ሲነገር የነበረው፡፡