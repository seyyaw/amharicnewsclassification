የዓለም አቀፍ እግር ኳስ ማሕበር (ፊፋ) በእግር ኳስ ችግር ከሚስተዋልባቸው ከ208ቱ የማሕበሩ አባል አገሮች መካከል ስድስቱን በመምረጥ ችግሩን ከመረመረ በኋላ አብሮ ለመስራት በሚል የፊፋ ልኡክ በኢትዮጵያ የአንድ ሳምንት ቆይታ አድርጐ ተመልሷል፡፡

ከእግር ኳስ ባለድርሻ አካላት ጋር በመገናኘት ተወያይቷል፡፡

በፊፋ ኢንስትራክተር ሚስተር በርንደር ሜንቶን፣ የፊፋ ማርኬቲንግ ኮንሰልታንሲ ኤሚ ካሳሌቲ እና በፊፋ አሲስታንት ዴቨሎፕመንት ኦፊሰር ሚስተር አሚር ሞሀበ የተመራው የፊፋ ልዑክ፣ ኢትዮጵያ በእግር ኳሱ ችግር ካለባቸው ስድስቱ አገሮች አንዷ መሆኑዋን አስረድተው ቡድኑ በሁለት ዋና ዋና ጉዳዮች ላይ ማለትም የኢትዮጵያን እግር ኳስ እንዴት ወደ ገበያ ማምጣት እንደሚቻልና እግር ኳሱ ካለበት ችግር ተላቆ ፕሮፌሽናል ሊግ የሚሆንበትን መንገድ ማፈላለግ የሚል አጠቃላይ የሆነ ግብ እንዳለው ተናግሯል፡፡

በመሆኑም የሐገሪቱን እግር ኳስ ችግር ለመቅረፍ ሁሉንም ባለድርሻ አካላት ማነጋገር እንደዋነኛ ግብ ያስቀመጠው የፊፋ ልዑክ ባለፈው ማክሰኞ በሸራተን አዲስ ከኢትዮጵያ የስፖርት ጋዜጠኞች ጋር የውይይት መድረክ አመቻችቶ ነበር፡፡

በእለቱ ወደ ርዕሰ ጉዳዩ ከመገባቱ በፊት ዓለም አቀፍ እግር ኳስ ማሕበር በአሁኑ ወቅት ለአባል አገሮቹ የያዛቸውን ሦስት ዋና ዓላማዎችን የሚያሳይ ዘጋቢ ፊልም አቅርቧል፡፡ ከኢትዮጵያ እግር ኳስ ፌዴሬሽን ሁለት የሥራ አስፈፃሚ ኮሚቴ አባላትም ተገኝተው ነበር፡፡

ጣሊያናዊቷ ኤሚ ካሳሌቲ ዘጋቢ ፊልሙ ከተጠናቀቀ በኋላ በዕለቱ ለተገኙት የስፖርት ጋዜጠኞች ሁለት ጥያቄዎችን አቅርበዋል፡፡ የመጀመሪያው "ኢትዮጵያዊ ያልሆነና እግር ኳስን የማይወድ የስፖርት ጋዜጠኛ አለ?" በማለት ለእግር ኳስ እድገት የመገናኛ ብዙኃን ሚና የጐላ ስለመሆኑ አስረድተዋል፡፡

እግረ መንገዳቸውንም በኢትዮጵያ ሬዲዮና ቴሌቪዥን እንዲሁም በፕሪንት ሚዲያው የአውሮፓን እግር ኳስ የተመለከተ ዘገባ በሳምንት ለምን ያህል ጊዜ እንደሚተላለፍ ጠይቀው በየቀኑ መሆኑን ከጋዜጠኛው ከተነገራቸው በኋላ ..እኔ እንደጣሊያናዊነቴ የጣሊያንን እግር ኳስ እመርጣለሁ.. ሲሉ አግራሞት በተቀላቀለበት አነጋገር ገልፀዋል፡፡

"እግር ኳስና የመገናኛ ብዙኃን" በሚል በእለቱ በተደረገው ውይይት አየርላንዳዊው የፊፋ ኢንስትራክተር በበኩላቸው እግር ኳስን ወደ ፕሮፌሽናሊዝም ለመቀየር ተነሳሽነት የሚጀምረው ከራስ እንደሆነ ተናግረው በአጠቃላይ ለኢትዮጵያ እግር ኳስ ውድቀት የሚሏቸውን ከጋዜጠኞች ለመስማት እድል ሰጡ፡፡

ችግሩም ብቃት ያለው አመራር እጦት፣ የአሰልጣኞችና ተጨዋቾች እንደ ዋነኛ ሲቀርቡ ከነዚህ በተለየ መልኩ ከተነሱት ችግሮች የኢትዮጵያ እግር ኳስ ከጥንት ከይድነቃቸው ተሰማ ጀምሮ ተወራራሽና አሁን ላለው እግር ኳስ የተላለፈ ነገር አለመኖሩን፣ በዚያን ወቅት የኢትዮጵያ እግር ኳስ ጠንካራ ነበር እየተባለ የሚነገረው ከሌሎች አገሮች ተሳትፎ አናሳነት እንጂ በእውን የኢትዮጵያ እግር ኳስ ያን ያህል ጠንካራ ሆኖ እንዳልነበረ የቀረበበት ሁኔታ ነበር፡፡

እግር ኳስን ወደተሻለ ደረጃ ለማምጣት የነበረን ድክመት አንስቶ በግልፅ መነጋገር አስፈላጊ መሆኑን በማመንና ተሞክሮዋቸውን ጭምር በማከል መልስ የሰጡት ልዑካኑ ችግሮቹ እንዳሉ ፊፋ በሚገባ ያውቃል፣ ለዚህም ነው ዛሬ ስለኢትዮጵያ እግር ኳስ ከእናንተና ከሚመለከታቸው ባለድርሻ አካላት ጋር መነጋገር ያስፈለገው ብለዋል፡፡

ፊፋ ችግሩን ለመፍታትና አስፈላጊውን ድጋፍ ለማድረግ ጥረት ያደርጋል ያሉት የፊፋ ኢንስትራክተር በርንደን ዋናውና ትልቁ ነገር ..የእኔነት ስሜት ከሁሉም ባለድርሻ ይጠበቃል.. ብለው ይህንኑም ለፌዴሬሽኑ አመራሮች በማስረዳት ጭምር ተልኳቸውን እንደሚያጠናቅቁ ተናግርዋል፡፡ 

"የኢትዮጵያ እግር ኳስ ችግር ፊፋ ከሚያጤነው በላይ መፍትሔው በባለድርሻዎች እጅ ነው" ሲሉ አስተያየታቸውን የቀጠሉት ሙያተኛው "እናንተ" (የስፖርት ጋዜጠኞቹ ማለት ነው) ለለውጥ ቁርጠኝነት "ከእናንተ" ይጀምራል፡፡ ምክንያቱም "ለእግር ኳሱ እድገት የመገናኛ ብዙኃን ድርሻ በቀላሉ የሚገመት አይደለም" ብለዋል፡፡

የመገናኛ ብዙኃን በሐገሪቱ እግር ኳስ በጐ ባልሆነው ላይ ከማተኮር ይልቅ የለውጥ አቅጣጫ ጠቋሚ በሆነው ላይ ትኩረት ሰጥቶ መንቀሳቀስ ሲገባ በተለይ ለአውሮፓ እግር ኳስ እየተሰጠ ያለውን ቦታ ጠቀሜታውን ብቻ በመውሰድ ከእነዚያ ለመማር ጥረት ማድረግ እንደሚገባ አስገንዝበዋል፡፡

ከአውሮፓ ክለብ ሊወሰድ የሚገባው እንዳለ መዘንጋት የለበትም ሲሉ ያስረዱት የፊፋ ልኡካን የእግር ኳስ አደረጃጀታቸውንና ወደ ገበያው የገቡበትን በመውሰድ የስፖርት ቤተሰብ የራሱን ሳይተው የሌላውን እንዲከታተል ማድረግ የሚቻልበትን አሰራር መፍጠር እንደሚቻል ጠቁመዋል፡፡

የኢትዮጵያ ተጨዋቾች የቴክኒክ ችግር እንደሌለባቸው ቡድኑ አዲስ አበባ በገባበት እለት በአዲስ አበባ ስታዲየም ኢትዮጵያ መድንና ኢትዮጵያ ቡና ሲጫወቱ የመመልከት እድል እንደገጠማቸው ያስረዱት ልኡካኑ "ይኸ የፌዴሬሽኑና ባለድርሻ አካላቱ መልካም ፈቃደኛነት ከታከለበት የኢትዮጵያ እግር ኳስን በአጭር ጊዜ ከአፍሪካ ምርጥ አስር ውስጥ ማስገባት ይቻላል" ብለዋል፡፡

የኢትዮጵያ ክለቦች ፕሮፌሽናል ለማድረግ በርካታ ስራዎችን ለመስራት በዝግጅት ላይ እንደሚገኝ ያስታወቀው የፊፋ ልኡክ ከ2003 ዓ.ም. ጀምሮ ሁሉም የሐገሪቱ ክለቦች የራሳቸው ጽ/ቤት፣ የራሳቸው ሠራተኛ፣ የራሳቸው ስታዲየምና የገቢ ምንጭ እንዲኖራቸው ይደረጋል፡፡

የፊፋ መስፈርት እውን ከሆነ በኢትዮጵያ አንድም ክለብ እንደማይኖር በጋዜጠኞቹ የፈጠረውን ስጋት ተከትሎ ኤሚ ካሳሌቲ ይኸ የሚሆነው በሐገሪቱ ተጨባጭ ሁኔታ ሆኖ አሰራሩን ግን ለመቀየር የተቻላቸውን ጥረት እንደሚያደርጉ፣ የሐገሪቱም ክለቦች ይህንኑ አውቀው ራሳቸውን ለመለወጥ መዘጋጀት እንዳለባቸው ተናግረዋል፡፡

ፌዴሬሽኑና መገናኛ ብዙኃን በቅንጅት መስራት ከቻሉ ኢትዮጵያ በርካታ ሕዝብ ያላት መሆኑ በአፍሪካ ለማስታወቂያ ከሚፈለጉ አገሮች አንዷ ያደርጋታል ያሉት ኤሚ ካሳሌቲ ይኸ የሚሆነው ስፖርቱን ወደ ገንዘብ መለወጥ የሚያስችል አሰራር በመፍጠርና አሁን ያለውን ማስቀረት ሲቻል ብቻ መሆኑን አስረድተዋል፡፡

በልኡካኑና በእግር ኳሱ ባለድርሻ መካከል ሲደረግ የሰነበተውን ውይይት በተመለከተ አንዳንድ የዘርፍ ሙያተኞች በበኩላቸው የኢትዮጵያ እግር ኳስ ውድቀት መንስኤው ዓለም አቀፋዊነትን መቋቋም ስላቃተው ነው ይላሉ፡፡

እንደ ሙያተኞቹ የኢትዮጵያ እግር ኳስ የውድቀት መንስኤ ተመልካቹ ለአውሮፓ እግር ኳሱ እየሰጠ ካለው ቦታ አኳያ ማንኛውም የእግር ኳስ አፍቃሪ የየትኛውንም አገር ሊግ በአሁኑ ሰዓት የመመልከት እድሉ ሠፊ ነው፡፡ ስለዚህም ምርጫ ይኖረዋል፡፡ የኢትዮጵያ ፕሪምየር ሊግ ከእነዚህ ምርጫዎች መሐል አንዱ ነው፡፡ ለተመልካቹ ደግሞ ከምርጫ መስፈርቶቹ መሐል የጨዋታው ውበት፣ በቀላሉ ተደራሽነት፣ ጨዋታው የሚፈጥረው ስሜት፣ ጨዋታውን ለመመልከት ያለው ምቾት፣ የመገናኛ ብዙኃን የሚሰጡት ትኩረት እና ሌሎችም ይጠቀሳሉ፡፡

በእነዚህ መስፈርቶች የኢትዮጵያ እግር ኳስ ሲለካ፣ አገሪቱ በሌሎችም ዘርፎች በዓለም ላይ ካላት ደረጃ ተመሳሳይነት ያለው መሆኑም ሌላው የእግር ኳሱ የውድቀት መንስኤ ነው፡፡

ስለሆነም የአገሪቱ እግር ኳስ ከሌሎች ዘርፎች ማለትም ከምጣኔ ሐብቷ ከፖለቲካው፣ ከማሕበራዊው፣ ከመልካም አስተዳደርና ከቴክኖሎጂ እድገቷ ተለይቶ ሊታይ ስለማይችል የስፖርት ቤተሰቡ ለምን የአውሮፓን እግር ኳስ ይወዳል? የኢትዮጵያ ፕሪምየር ሊግ ለምን የእንግሊዝ ፕሪምየር ሊግን አልተወዳደረም? ብሎ መጠየቅ ከየዋሕነት ያለፈ ፋይዳ እንደማይኖረው ይናገራሉ፡፡

በሌላ በኩል ስለኢትዮጵያ እግር ኳስ ውድቀት በተለያየ ጊዜ የተለያዩ ለችግሩ ጠቋሚ የሆኑ ጥናታዊ ፅሑፍ ቀርቧል፡፡ ነገር ግን ሲለወጥ የሚታይ አንዳች ነገር የለም፡፡ 

ከመፍትሔው ይልቅ ባጋጣሚ ቦታውን ያገኘ አካል ካለፈው ደካማ ጐን ተነስቶ ያለውን ማሻሻል ሲገባው እንዳለ የመናድ ባሕልን እያዳበረ መምጣቱ፣ ለሐገሪቱ ስፖርት ውድቀት ተጠቃሽ መሆኑን የሚገልፁት እነዚሁ ወገኖች፣ ከዓለም አቀፍ እግር ኳስ ማሕበር (ፊፋ) አባል አገሮች በእግር ኳስ ችግር ካለባቸው ኢትዮጵያ አንዷ መሆኑዋ እየተነገረ ባለበት በአሁኑ ሰዓት እንኳ "ከድክመታችን ልንታረም እንዳልተዘጋጀን" የሚያመላክቱ ነገሮች ሲስተዋሉ ሰንብተዋል፡፡

የዓለም አቀፍ እግር ኳስ ማሕበር (ፊፊ) ልኡክ በኢትዮጵያ እግር ኳስ ዙሪያ ከተለያዩ ባለድርሻ አካላት ጋር መወያየቱ ጥሩ ጐኑ ሆኖ ሳለ ከዚህ ጐን ለጐን ከሁለት የማይበልጡ ክለቦች አንዳንዶች እንደሚገል..ቸው ለሐገሪቱ እግር ኳስ ውድቀት ተጠያቂ አድርገው የሚቆጥሩዋቸው አሁንም በኢትዮጵያ እግር ኳስ ፌዴሬሽን ጽ/ቤት ከልኡካኑ ጋር እንዲወያዩ ተደርጓል፡፡ ይህም ፌዴሬሽኑ አሁንም ከተፅዕኖ ነፃ አለመሆኑንና አንዱን ከሌላው አሳንሶ የመመልከት በሽታው እንዳለ መሆኑን ያሳያል ሲሉ እነዚሁ ወገኖች ይናገራሉ፡፡