በየዓመቱ የሚደረገው 27ኛው የጃን ሜዳ ኢንተርናሸናል አገር አቋራጭ የሩጫ ውድድር ዛሬ በጃን ሜዳ ይካሄዳል፡፡ ከቀነኒሳ በስተቀር ታዋቂ አትሌቶች ይሳተፋሉ ሲል የኢትዮጵያ አትሌቲክስ ፌዴሬሽን አስታውቋል፡፡

 

የኢትዮጵያ አትሌቲክስ ፌዴሬሸን ባለፈው ሐሙስ በኢትዮጰያ እግር ኳስ ፌዴሬሽን የመሰብሰቢያ አዳራሽ በሰጠው መግለጫ፣ በአዲስ አበባ ጃን ሜዳ በየዓመቱ የሚያደርገውን የጃን ሜዳ ኢንተርናሸናል አገር አቋራጭ ከአገር ውስጥና ከውጭ አገር በመጡ ታዋቂ አትሌቶች ያካሒዳል፡፡

በውድድሩ ከአንደኛ እስከ ሦስተኛ ለሚወጡ አትሌቶች የገንዘብና ልዩ ልዩ ማበረታቻዎች የሚሰጥ ሲሆን፣ ከአገር ውጪ የኬንያ፣ ኡጋንዳ፣ ሱዳንና ታንዛኒያ አትሌቶች እንደሚሳተፉ በጋዜጣዊ መግለጫው ተመልክቷል፡፡

በአጠቃላይ ከአንድ ሺህ በላይ አትሌቶች በ27ኛው የጃን ሜዳ ኢንተርናሽናል አገር አቋራጭ ላይ የሚሳተፉ ሲሆን፣ ውድድሩ በወጣት ሴቶች 6 ኪሎ ሜትር፣ በአዋቂ ሴቶች 8 ኪሎ ሜትር ይካሔዳል፡፡ ወንዶች በ8 ኪሎ ሜትር ወጣት ወንዶችና 12 ኪሎ ሜትር አዋቂ ወንዶች የውድድሩ አንዱ አካል ነው፡፡ 

በዓለም አቀፉ የውድድር መድረክ ላይ ጥሩ ሰዓት ያላቸው በዛሬው ውድድር እንደሚሳተፉ በፌዴሬሽኑ የተገለጸው ከታዋቂ አትሌቶች ዝርዝር ውስጥ አትሌት ገ/እግዚአብሔር ገ/ማርያም፣ የጥሩነሽ ዲባባ ታናሽ እህት ገንዘቤ ዲባባ እና ታሪኩ በቀለ መካተታቸውን አስታውቋል፡፡ 

ከተጠቀሱት አትሌቶች በተጨማሪ ታዋቂ አትሌቶች መኖራቸውን በሚመለከት የፌዴሬሽኑ መግለጫ እስከተሰጠበት እለት በ27ኛው የጃንሜዳ ኢንተርናሽናል አገር አቋራጭ እንደማይወዳደር "አትሌት ቀነኒሳ በቀለ ማስረጃ አቅርቧል" ብሎ የተቀሩትን በሚመለከት ግን ከክለባቸውም ይሁን ከአትሌቶቹ የደረሰው ነገር እንደሌለ አመልክቷል፡፡ 

የዓለም አቀፉ አትሌቲክስ ፌዴሬሽኖች ማህበር (አይ.ኤ.ኤ.ኤፍ) በየዓመቱ ሲያካሒደው የነበረውን የዓለም አገር አቋራጭ በየሁለት ዓመት እንዲሆን ውሳኔ ላይ የደረሰ ቢሆንም፣ የኢትዮጵያ አትሌቲክስ ፌዴሬሽን ግን በየዓመቱ ውድድር ማድረጉን እንደሚገፋበት አስታውቋል፡፡ 

የዓለም አቀፉ አትሌቲክስ ፌዴሬሽኖች ማኅበር እዚህ ውሳኔ ላይ ሊደርስ የቻለበትን በሚመለከት ፌዴሬሽኑ እንደገለጸው "ሁሌም ውድድሩን በበላይነት የሚያጠናቅቁት ኢትዮጵያውያንና ኬንያውያን በመሆቸው" እንደሆነም በጋዜጣዊ መግለጫው ተካቷል፡፡ 

ውሳኔውን በሚመለከት ኢትጵያና ኬንያ የተቃወሙት ቢሆንም፣ ማስለወጥ የሚችሉበት አቅም እንደሌላቸው፣ እንዲያውም ኢትዮጵያ ለረጅም ዓመታት በውጤታማነት የምትታወቅባቸው 10 ሺህ እና አምስት ሺህ ሜትሮች እየተሰረዙ መሆኑን ጭምር አስታውቋል፡፡ ይህንንም ሚዲያው አቅም በፈቀደ መጠን የዓለም አቀፉ አትሌቲክስ ፌዴሬሽኖች ማኅበርን ውሳኔ ማውገዝ እንደሚጠበቅበት ገልጿል፡፡