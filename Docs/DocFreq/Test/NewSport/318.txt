በእግር ኳሱ አስደናቂና ግንባር ቀደም የተሰኘው 19ኛውን የዓለም ዋንጫ ዘንድሮ የምታስተናግደዋ የመጀመሪያዋ አፍሪካዊት፣ ደቡብ አፍሪካ በኬፕ ታውን ከተማ የዕጣ አወጣጥ ሥነ ሥርዓት ማከናወኗ፣ የዓለም ዋንጫውም ኢትዮጵያን ጨምሮ በተለያዩ አገራት መዲናዎች በመገኘት ለእይታ መብቃቱ ተጠቃሽ ነው፡፡ 

ለመጀመሪያ ጊዜ ስድስት የአፍሪካ አገራት የሚሳተፉበትን የዓለም ዋንጫ ድሉን በአፍሪካ ውስጥ ለማስቀረት የሚችሉ ይኖሩ ይሆን? የአስተናጋጇ አገር ፕሬዚዳንት ጃኮብ ዙማ የአፍሪካን ምድር የምትረግጠው ዋንጫ ተመልሳ አትወጣም ማለታቸው ይታወሳል፡፡ 

በቅርቡ በተካሄደው ዕድሜያቸው ከሃያ ዓመት በታች በሆኑ የዓለም ወጣቶች ዋንጫ ብራዚልን ድል የመታችው ጋና አይነት ድል ይከሰት ይሆን የሚል ግምትም አለ፡፡ 

ባለፈው ታኅሣሥ 10 ቀን 2002 ዓ.ም. በአቡዳቢ በተጠናቀቀው የዓለም ክለቦች ዋንጫ የስፔኑ ባርሴሎና የአርጀንቲናውን ኤስቱ ዴንቴን 2ለ1 በማሸነፍ፣ የዓመቱን ስድስተኛ ዋንጫ በማግኘቱ የዓለም ክለቦች ቁንጮ ተሰኝቷል፡፡ ቁንጮ ያሰኘውም ታላቁ የካታሎኒያ ክለብ ከዓለሙ ሌላ የስፔን ሊጋ፣ ኪንግስ ካፕ (የንጉሡ ዋንጫ"፣ የአውሮጳ ክለቦች ሻምፒዮና ሊጋ፣ የስፔንና የአውሮፓ ሱፐር ካፕ በመቀዳጀቱ ነው፡፡ 

በጆቸ ቬሌ ድረ ገጽ እንደተዘገበው፣ ባርሴሎና ተመርቶ አቻ ከሆነ በኋላ የድሏን ሁለተኛ ግብ ያስገኘለት አርጀንቲናዊው ሊዮኔል ሜሲ ነበር፡፡ የአገሩን ልጆች ለሽንፈት ዳረጋቸው ተብሎለታል፡፡ አሳዛኙ ክስተት ደግሞ በጀርመን ቡንደስሊጋ የተፈጠረው ነው፡፡ የጀርመን ብሔራዊ ቡድን በረኛው ሮበርት ኤንኮ ድንገት ራሱን ያጠፋበት ሁኔታ ብዙዎችን አስደንግጧል፡፡ 

አትሌቲክስ

ባለፈው ነሐሴ በበርሊን (ጀርመን) በተካሄደው የዓለም አትሌቲክስ ሻምፒዮና ቀነኒሳ በቀለ እና የጃማይካው ዩሴይን ቦልት ድርብ ድል በማስመዝገብ ስመ ገናና ሆነዋል፡፡ 

የበርሊኑ የዓለም ሻምፒዮና በአጠቃላይ ውጤቱ ለኢትዮጵያ የሰመረ አልነበረም፡፡ ተቀናቃኟ ኬንያ አራት ወርቅ አምስት ብርና ሁለት ነሐስ ሜዳሊያዎች በማግኘት ሩሲያን አስከትላ ሶስተኛ ለመሆን በቅታለች፡፡ አንደኛዋን አሜሪካ ተከትላ ሁለተኛ የወጣችው ደግሞ ጃማይካ ነበረች፡፡ 

ዓመቱ ጃማይካውያን በሁለቱም ጾታዎች በአጭር ርቀት ሩጫ የአሜሪካን የበላይነት የነጠቁበት፣ ዘውዱን የደፉበት ነበር፣ በበርሊኑ ሻምፒዮና የደቡብ አፍሪካዊቷ የ800 ሜትር ሩጫ አሸናፊ ካስተር ሴሜኒያ ጾታ አጠራጣሪ ተብሎ ውዝግብ የተፈጠረበት አጋጣሚ ነበር፡፡ 

ዶቼቬሌ እንደዘገበው የ18 ዓመቷ አትሌት ወዲያው ሜዳሊያዋን ተቀብላ ደስታዋን ሳትጨርስ ወንድ ናት ወይስ ሴት? በሚለው የመገናኛ አውታሮች የዜና ቅብብል መዓት ትወጠራለች፡፡ ሁኔታው በደቡብ አፍሪካ ባለሥልጣናትና በዓለም አቀፉ የአትሌቲክስ ፌዴሬሽኖች ማህበር መካከል የውዝግብ መንስኤ እስከመሆንም ደርሶ ነበር፡፡ በጉዳዩ የአያያዝ ድክመት የደቡብ አፍሪካ የአትሌቲክስ ማህበር ኃላፊ ከስልጣን ሲሰናበቱ ሰሜኒያ ከብዙ ውጣ ውረድ በኋላ በመጨረሻ የወርቅ ሜዳሊያዋንና በአሸናፊነት ያገኘችውን ገንዘብ ሳትነጠቅ ቀርታለች፡፡ 

የኢትዮጵያ ወጣት አትሌቶች በተለያዩ ዓለም አቀፍ ውድድሮች በመሳተፍ ልዩ ተሰጥኦና ብቃት እንዳላቸው ሲያስመሰክሩ በዓመቱ የዓለምን ትኩረት ከሳቡት ሩጫዎች አንዱ የመስከረሙ የበርሊን ማራቶን ነበር፡፡ ኃይሌ ገ/ሥላሴ አንድ ዓመት ቀደም ሲል በዚያው ያስመዘገበውን ክብረ ወሰን ለማሻሻል ባይችልም ድሉን ግን መልሶ ይደግመዋል፡፡ በዓለም የማራቶን ታሪክ ውስጥ ከሁለት ሰዓት አራት ደቂቃ በታች በመሮጥ የመጀመሪያው የሆነው ኃይሌ ከግቡ ለመድረስ ሩብ ርቀት ያህል ሲቀረው በሙቀት ሳቢያ ለዘብ ይበል እንጂ እስከ ሰላሳኛው ኪሎ ሜትር ድረስ በአዲስ ክብረ ወሰን የጊዜ ክልል ውስጥ ነበር፡፡ ይህም ራሱን የቻለ ትልቅ የጥንካሬ ምልክት ነው፡፡