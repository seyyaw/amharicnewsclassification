በአውሮፓና መካከለኛው ምሥራቅ የዘለቁት ኢትዮጵያውያን አትሌቶች የአሸናፊነት ክብራቸውን የነጠቀ አልተገኘም፡፡ ባለፈው እሑድ ኅዳር 27 ቀን 2002 ዓ.ም. በስፔኗ መዲና ማድሪድ በተካሄደው የ10 ኪሎ ሜትር የአገር አቋራጭ ሩጫ የዓለም አገር አቋራጭ ሻምፒዮኑ ገብረ እግዚአብሔር ገብረ ማርያም በ30 ደቂቃ ከ55 ሰኮንድ አሸንፎ ሲገባ ኤርትራዊው ተክለማርያም መድኅኔ በአንድ ሰኮንድ ተቀድሞ ሁለተኛ ሆኗል፡፡

 ሁለቱ አትሌቶች የመጨረሻውን 150 ሜትር ላይ ትከሻ ለትከሻ ተያይዘው ያሳዩት ትንቅንቅ ያበቃው፣ ገብረእግዚአብሔር ምልዐተ ኃይሉን ተጠቅሞ ባደረገው መስፈንጠር የድል ክብሩን ለመቀዳጀት በመቻሉ ነው፡፡

በተያያዘ ዜናም በተመሳሳይ ቀን በሊባኖስ ዋና ከተማ ቤይሩት በተካሄደው የማራቶን ውድድር በወንዶችና ሴቶች ኢትዮጵያውያኑ መሐመድ ተማም እና ምሕረት ታደሰ አሸናፊ ሆነዋል፡፡ ኬንያዊው ኢስቶን ኒግራን በማስከተል ያሸነፈው መሐመድ የፈጀበት ጊዜ፣ 2 ሰዓት ከ16 ደቂቃ ከ12 ሰኮንድ ነው፡፡ ሦስተኛ የወጣውም ሌላው ኢትዮጵያዊ አብርሃም ይልማ ነው፡፡ እንደ ወንዶች ሁሉ በሴቶችም ምሕረት ታደሰ በ2 ሰዓት ከ42 ደቂቃ ከ41 ሰኮንድ ለማሸነፍ የቻለችው ኬንያዊቷን ጃክሊን ንያንጌራንና ሲሳይ ማይሱን በማስከተል ነው፡፡