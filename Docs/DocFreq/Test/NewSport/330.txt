ኢትዮጵያን ጨምሮ 13 የአፍሪካ አገሮች የስፖርት ሙያተኞች ስፖርት በትምህርት ቤቶች ስለሚኖረው ፋይዳ ካለፈው ሰኞ ጀምሮ በኮተቤ መምህራን ኮሌጅ የልምድ ልውውጥ እያደረጉ መሆኑን የኢትዮጵያ እግር ኳስ ፌዴሬሽን አስታወቀ፡፡ 

የኢትዮጵያ እግር ኳስ ፌዴሬሽን ፕሬዚዳንት አቶ ሳህሉ ገብረ ወልድ በተለይ ለሪፖርተር ጋዜጣ እንደገለፁት፣ ከምዕራብ አፍሪካ አምስት፣ ከሰሜን አፍሪካ አንድ፣ ከምሥራቅ አፍሪካ አምስት እና ከደቡብ አፍሪካ ሁለት በአጠቃላይ ከ13 አገሮች የተውጣጡ ከ160 በላይ የስፖርት ሙያተኞች የተለያዩ የስፖርት ዓይነቶች በትምህርት ቤቶች ስለሚኖራቸው ፋይዳ የልምድ ልውውጥ ያደርጋሉ፡፡

በአዲስ አበባ ትምህርት ቢሮ አዘጋጅነት እየተካሄደ ያለው የልምድ ልውውጥ የጃፓኑ ጃይካ ኩባንያ ስፖንሰር አድርጎታል፡፡ ትምህርት ቤቶች የታላላቅ ስፖርተኞች መፍለቂያ በመሆን ከፍተኛ ግልጋሎት የሚዘወተሩበት እንዲሆኑ የልምድ ልውውጡ አቅጣጫ ያስይዛቸዋል ተብሎ ይጠበቃል፡፡