በኬንያ አስተናጋጅነት እየተካሄደ ባለው የምሥራቅና መካከለኛው አፍሪካ አገሮች እግር ኳስ ሻምፒዮና ላይ እየተሳተፈ የሚገኘው የኢትዮጵያ ቡድን በጅቡቲ ብሔራዊ ቡድን ላይ የነበረውን የበላይነት በዛምቢያ አለመድገሙ በሀገር ውስጥ ያለው የእግር ኳስ ደረጃ አመላካች ነው ሲሉ የዘርፉ ባለሙያዎች ለሪፖርተር ጋዜጣ ገለፁ፡፡ 

በ33ኛው የሴካፋ ሻምፒዮና ላይ በተጋባዥነት እየተሳተፈ ያለው የዛምቢያ ብሔራዊ ቡድን አስተናጋጇ ኬንያን ሳይቀር አሸንፎ ምድቡን በበላይነት ማጠናቀቁን በዞኑ አገሮች ኢትዮጵያን ጨምሮ እግር ኳስ እየወረደ ስለመሆኑ ይናገራሉ፡፡

የምሥራቅና መካከለኛው አፍሪካ አገሮች እግር ኳስ ሻምፒዮና የዘንድሮው "ለ33ኛ ጊዜ እየተደረገ ነው" የሚሉት እነዚሁ ባለሙያዎች በሻምፒዮናው ለሚሳተፉት አገሮች አይጠቅምም፡፡ ምክንያቱም ሁሉም ደካሞች ስለሆኑ አንዱ ከሌላው ሊማር የሚችልበት ሁኔታ እንደሌለ ያስረዳሉ፡፡

የኢትዮጵያ ብሔራዊ ቡድን የጅቡቲ አቻውን 5ለ0 አሸነፈ በተባለበት ማግስት የፍፁም ቅጣት ምት ስቶ በዛምቢያ 1ለ0 ተሸነፈ የሚለው የማካካሽያ ቃል ለአገሪቱ እግር ኳስ ጥቅም የለውም የሚሉት ባለሙያዎቹ በአጠቃላይ ውድድሩ ለኢትዮጵያ እንዳልጠቀመ አመልክተዋል፡፡

ከዚህ ይልቅ በአገር ውስጥ እየተደረገ ያለው ፕሪምየር ሊግና ብሔራዊ ሊግ የሚጠናከርበት ሁኔታ ቢመቻች እንደሚበጅ አሳስበዋል፡፡

80 ሚሊዮን ሕዝብ ያላት ኢትዮጵያ ዛሬ በሴካፋ ሳይሆን በአፍሪካ እግር ኳስ ሻምፒዮና ላይ የሚሳተፍ አስራ አንድ መንፈሰ ጠንካራ ተጨዋቾች ማጣቷ ቢያስገርምም ይባስ ብሎ 8.3 ሚሊዮን ሕዝብ ካላቸው፣ ያውም የተረጋጋ መንግሥት ከሌላቸው ከነሶማሊያ ጋር ሴካፋ እያሉ መጫወቱ ጊዜ ከማጥፋትና ከወጪ ያለፈ ትርጉም እንደሌለው እነዚሁ ወገኖች ይተቻሉ፡፡

በቅርቡ በተጠናቀቀውና ከ20 ዓመት በታች ባሉ የዓለም ወጣቶች የእግር ኳስ ሻምፒዮና የጋና ወጣቶች ከብራዚል ወጣቶች ተሽለው በመገኘት የዓለም ሻምፒዮና ሆነዋል የሚሉት ባለሙያዎቹ የምሥራቅና መካከለኛው አፍሪካ አገሮች ከጋና ሊማሩ እንደሚገባም ይጠቁማሉ፡፡

አሁን ባለው የኢትዮጵያ ፕሪምየር ሊግ ጨዋታ ለስፖርት ቤተሰቡ የተሻለ የእግር ኳስ ክህሎትን የሚያሳዩት ተተኪ ተጨዋቾች ሳይሆኑ በእድሜ የገፉ መሆኑ ብሔራዊ ፌዴሬሽኑና የሚመለከተው አካል ተተኪ ለማፍራት ተነሳሽነት እያሳዩ አለመሆኑን ለአብነት በማንሳት አስተያየት ሰጭዎቹ ይወቅሳሉ፡፡