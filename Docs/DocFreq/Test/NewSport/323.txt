የክለቦች ሚና  

በእግር ኳሱ ዙሪያ ብዙ ጊዜ ጣት ወደ ሌላ አካል መጠንቆል የተለመደ መሆኑ በየግጥሚያው በሚሰነዘሩት የቃላት ልውውጦች፣ ትንተናዎች፣ እሮሮዎች፣ ክሶች ወዘተ መታዘብ ይቻላል፡፡ ይህም የሚያሳየን በእግር ኳስ አካባቢ ያለው ኋላቀር የሆነ አስተሳሰብ የፈጠረው አሉታዊ ተጽእኖ እንደሚሆን ይገመታል፡፡


ክለቦች ውጤታቸው ሲበላሽ በዳኝነት ድክመት እንደተሸነፉ ገና ግጥሚያው ከመጠናቀቁ በፊት ሜዳ ላይ በመወራጨት ይገልጹታል፡፡ አሰልጣኞችና መሪዎች እንደዚሁ የፌዴሬሽኑ ድክመትና የዳኞች አድሏዊ መሆንን በተለያዩ መንገዶች በመግለጽ ውስጣዊ ድክመታቸውን ሳይፈትሹ ጣታቸውን ወደተጠቀሱት አካላት ይጠነቁላሉ፡፡ 

በመሠረቱ እግር ኳስም ይሁን ሌላው ስፖርት በውስጡ ራሱ የሚያይበት አሰራርና አካሄድ ካላስቀመጠ ሁሌ በምክንያትነት የሚያስቀምጣቸው ሰበብ አስባቦችን በመደርደር ድክመቱን ስለማይፈትሽ፣ ለዕድገቱ ትልቅ እንቅፋት እንደሆነ ግንዛቤ መውሰድ ያስፈልጋል፡፡ ስለዚህም እንደ ምሳሌ ሊቀመጡ የሚችሉ የዓመታት የእግር ኳሱ ድክመት መሸፈኛዎችን ማውሳት ይቻላል፡፡ ከላይ ለመጥቀስ እንደተሞከረው ክለቦች፣ የክለብ መሪዎች፣ አሰልጣኞችና ደጋፊዎች ለሽንፈታቸው የክስ ሰበቦቻቸውን በፌዴሬሽኑና በዳኞቹ ድክመት እንደተከሰቱ በመግለጽ ከፍተኛ ተቃውሞ ያቀርባሉ፡፡ የዚህ ጽሑፍ አቅራቢ ይህንን አስተያየት ሲያቀርብ የፌዴሬሽኑንና የዳኞችን ድክመት ለመከላከል ሳይሆን፣ በቅድሚያ ክለቦች ራሳቸውን የሚፈትሹበት ሁኔታ ላይ እንዲያተኩሩ ከሚል ቀና አመለካከት የመነጨ ነው፡፡ 

በመሆኑም በእግር ኳሱ አካባቢ የተንሰራፉት ኋላቀር አስተሳሰቦች፣ አመለካከቶችና አሰራሮች በዕድገቱ ላይ ከፍተኛ ተጽእኖ እያደረሱበት እንደሆነ ሁሉም የእግር ኳስ ቤተሰብ ልብ ሊለው ይገባል፡፡ ለምሳሌ ክለቦቻችን ዕድሜን ከመቁጠር የዘለለ ቁም ነገር ያለው ሥራ ለመሥራት አለመቻላቸውን እንመለከታለን፡፡ ስለዚህ ጉዳይ ተነስቶ ውይይት ሲካሄድበት አይስተዋልም፡፡ ፌዴሬሽኑም ቢሆን እዚህ ላይ ምን እየሰራችሁ ነው በሚል ጫና እያደረገ አይደለም፡፡  

ክለቦቻችን ከመወዳደር ውጪ ለእግር ኳስ ልማት ጊዜያቸውን፣ ሀብታቸውንና አቅማቸውን ሲያውሉ አይታይም፡፡ ይህ መፈተሸ ያለበት ትልቅ ቁም ነገር ነው፡፡ ነገር ግን ለውይይት ብሎም ለግምገማ ይቅርና ለወሬ ያህልም እንዲነሳ አይፈለግም፡፡ ክለቦች በሙሉ ማለት ይቻላል፡፡ ራሳቸውን በራሳቸው የሚያስተዳድሩበት ምንጭ እንደሌላቸው ይታወቃል፡፡ ይህንን አስተውሎ የተሻለ ክለብ ለመሆን የሚሞክር ክለብ አሁን አሁን ጥቂት ካልሆኑ በስተቀር ከሠላሳና አርባ ዓመት በላይ ያስቆጠሩ ክለቦች ሲተገብሩት አይታይም፡፡ 

ይህንን ለማንሳት የተገደድንበት ምክንያት በዋናነት የክለቦቻችን አካሄድ አጠያያቂ ደረጃ በመድረሱ እንጂ ምክንያቶችን ለመቁጠር አይደለም፡፡ በሌላ በኩል ክለቦች ቀጣይ ጉዟቸውን ለማየት ባለመቻላቸው አሁንም በተመሳሳይ አካሄድና አመራር እየመሩዋቸው የሚገኙ የክለቦች አመራር የወደ ፊት የክለቦቻቸው ተስፋ በዳኞች እጅ እንደሆነ ሲገልጹ ይስተዋላሉ፡፡ ይህ ማለት ደግሞ እግር ኳሱን ወደ ጨለማ እንደሚጓዝ ቀድመው ያወቁ ዓይነት እንደሚያስመስልባቸው ለመገመት አ..ዳግትም፡፡ 

የዳኞች ድክመት አጠቃላይ የአገሪቱ እግር ኳስ ድክመት ነጸብራቅ እንጂ ብቻውን ተገንጥሎ የሚታይ እንዳልሆነ ማወቅ ያስፈልጋል፡፡ በመሆኑም የዳኞቻችን የችሎታና የብቃት ደረጃን በመኮነንና በመወንጀል እግር ኳስ ለውጥና ዕድገት ሊያመጣ እንደማይችል ሊታወቅ ይገባል፡፡ በመሠረቱ ክለቦች በራሳቸው ውስጥ ያለውን ደካማ አሰራር ሳያስተካክሉ ሌላውን አካል ለማስተካከል መሞከር መስተዋት ተመልክታ የራሷን መልክ እንደጠላችው እንስሳ ዓይነት መሆን ነው፡፡ 

ስለዚህ በኋላቀር አስተሳሰብና በተዳከመ አሰራር እየተንገላታ ላለው እግር ኳስ መፍትሔው ለውጥ ፈላጊ የሆነ አስተሳሰብ በክለቦች ዙሪያ ሲንጸባረቅ እንደሆነ ሊታወቅ ይገባል፡፡ የአገሪቱ እግር ኳስ ጥንካሬና ድክመት በክለቦች ዙሪያ የሚያጠነጥን  እንደመሆኑ መጠን የክለቦች ጥንካሬ አገራዊውን እግር ኳስ ጥንካሬ ሊያመጣ እንደሚችል፣ የክለቦች መዳከም ደግሞ የአገራዊ እግር ኳስ መዳከምን ሊያባብስ እንደሚችል ግንዛቤ መውሰድ ያስፈልጋል፡፡ 

በመሆኑም በአንድ በኩል የክለቦች ጥንካሬ ሊመጣ የሚችልበትን አሰራር በመዘርጋት ክለቦቻችንን ማጠናከር አስፈላጊነቱ ታምኖበት መስራት ያስፈልጋል፡፡ በሌላ በኩል ደግሞ በፌዴሬሽኑ ዙሪያ ለሚፈጠረው ድክመት ምንጩ ራሳቸው ክለቦች እንደሆኑ ሊዘነጋ አይገባም፡፡ የፌዴሬሽኑን አመራር የሚመርጡት ክለቦች ሆኖ እያለ የመረጡዋቸውን ግለሰቦች ተመልሶ መጠራጠር አስፈላጊነቱ ቢታመንበትም ተጠንቅቆና አስቦ መምረጥ በክለቦቻችን እጅ ውስጥ መሆኑ ሊዘነጋ አይገባም፡፡ ምክንያቱም በእግር ኳስ አመራር መልክና ቅርጻቸውን እየለዋወጡ የኖሩ ወገኖች ዳግም እንዳይመጡ ተነግሮ እያለ ግለሰቦቹ ግን አሁንም በዘርፉ ሚናቸው እንደቀጠለ ነው፡፡ 

ከሆነ በኋላ ደግሞ በመረጡት የፌዴሬሽን አመራር ዓመኔታ ሊታጣ የሚችልበትን ሁኔታ ከማስቀደም በፊት ራስን ቀና አድርጎ ነገሮችን በጥሞናና በትዕግስት መከተል የተሻለ አስተሳሰብን ለማምጣት ይረዳል፡፡ ዳኞቻችን አውቀው ሊያበላሹ ይችላሉ፣ ሳያውቁም ሊሳሳቱ ይችላሉ፣ በመሆኑም የእነሱን ድክመት ከማጉላት በፊት ክለቦች በራሳቸው ዙሪያ ያለውን ለመፈተሽ መሞከር ውጤታማ ሥራ ለመሥራት ምቹ መንገድ ነው፡፡ 

በሌላ በኩል ዳኞች ለሀገራቸው እግር ኳስ ዕድገት እንደሚያስቡ መረዳት ያስፈልገናል፡፡ ይህ ኃይል ሊጠናከርና ከፍ ወዳለ ብቃት የሚሸጋገረው የክለቦች ድጋፍ ሲታከልበት እንደሆነ ሊረዱ ይገባል፡፡ ከዚህም አልፎ ወደ መጥፎ ሁኔታ እንዳይገቡ በሀሳብ፣ በትምህርትና በገንዘብም መርዳት ይገባል፡፡ ቀና አስተሳሰብ ካለ የዳኞች ክፍያን ደግሞ ወደ ተሻለና በራስ መተማመናቸውን ሊያጎለብት በሚችል መልኩ መክፈል እንደሚገባ ክለቦች ማወቅ አለባቸው፡፡ 

ከዚህ ወጣ ባለ ብዙ ነገሮች ሊስተካከሉ እንደሚገባ፣ ነገሮች ተስተካክለው የተሻለ እግር ኳስ እንዲኖር ሊያደርጉ እንደሚችሉ እምነትና ቀናነትን ቅድሚያ መስጠት ተገቢ ነው፡፡ ማንም ሰው የሌላውን ችግርን በማጉላት ብቻ ለመለወጥ እንደሚችል አድርጎ መቁጠር የለበትም፡፡ 

የእግር ኳስ ዕድገት ሊመጣ የሚችለው ሁሉም የእግር ኳስ ቤተሰብ በተናጠል ሆኖ ሲንቀሳቀስ ሳይሆን፣ በጋራ ሆኖ ለመወያየትና ለመሥራት ነጻነቱና ሙያዊ ብቃቱን ሲጠቀምና ለዚህ ዝግጁነቱን ሲያረጋግጥ ስለሆነ ለተግባራዊነቱ ዛሬ ነገ ሳይል ለመነሳት ሲችል ብቻ ነው፡፡ 

ብዙዎች የእግር ኳስ ለውጥና ዕደገት እንዲሁ በተለምዶ በሚመጣ አሰራር ብቻ ሊመጣ እንደሚችል ሊነግሩን ይሞክራሉ፡፡ ነገር ግን እግር ኳስ በቡድን የሚጫወቱት፣ ብዛት ያለውን የእግር ኳስ ቤተሰብን የሚያቀራርብ፣ የሚያነጋግርና የሚያወያይ ሲሆን፣ በጨዋታው በሚሳተፉ ተጫዋቾች ብቻ እድገት ሊመጣ ይችላል ብሎ መገመት የዋህ ከመሆን የዘለለ ፋይዳ የለውም፡፡ በመሆኑም በእግር ኳሱ ዙሪያ የሚሰራጩ ሀሳቦች በጥንቃቄ የተመረጡ እንዲሆኑና በትክክል ለሚመለከተው አካል ቀርበው እንዲፈተሹ መደረግ አለበት፡፡ 

ከዚህ አንጻር የሀገሪቱን እግር ኳስ ለመርዳት የተቋቋሙ ክለቦች እግር ኳሱን የሚያሳድጉበት አቅጣጫ መለየት በእጅጉ አስፈላጊ እንደሆነ ሊረዱ ይገባል፡፡ ራሳቸውን በቅንነት ፈትሸው የሚጠናከርበት መንገድ መፈለግ ይኖርባቸዋል፡፡ ከዚህ ባለፈ ግን ጣት እየተጠነቋቆሉ መኖር እንደልማድ ሆኖ ራሳቸውን ብቻ ለማዳን የሚደረግ የድብብቆሽ ሥራ ሊሆን እንደሚችል የዚህ ጽሑፍ አቅራቢ እምነት ነው፡፡