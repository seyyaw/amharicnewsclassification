በኢትዮጵያ ኤሌክትሪክ ኃይል ኮርፖሬሽን እግር ኳስ ክለብ ‹‹ወቅታዊ ችግሮችና መፍትሔዎቹ›› በሚል በክለቡ ደጋፊዎችና አመራሩ መካከል የተፈጠረው አለመግባባት የሰሞኑ መነጋገርያ ሆኗል፡፡ በዋናነት እንደ ችግር የቀረቡት ክለቡ ታዳጊዎችን ማሳደግ አቁሟል፤ ለብሔራዊ ቡድን ተጨዋቾችን አያስመርጥም፤ አመራሩ ከተጨዋቾች፣ ከአሰልጣኞችና ከደጋፊ ማኅበር አመራሮች ጋር መቀራረብ አይፈልግም የሚሉና ሌሎችም ናቸው፡፡ እነዚህን እንደ መነሻ ነጥቦች በመያዝ በኢትዮጵያ ሬዲዮና ቴሌቪዥን አማካይነት የክለቡ ደጋፊዎች በአንድ በኩል፣ በሌላ በኩል ደግሞ አመራሩና ከፊል ደጋፊዎች ቀርበው እንዲናገሩ ተደርገዋል፡፡ ሒደቱን ከተከታተሉት መካከል፣ በአገሪቱ አሁን ካሉት ክለቦች በተለየ በመብራት ኃይል ክለብ ውስጥ ችግሩ ገልቶ የወጣ ነው የሚል እምነት እንደሌላቸው በመግለጽ፣ የሚዲያዎች አጀንዳ ሊሆን የሚገባው በወቅታዊው የአገሪቱ እግር ኳስ ቀውስ ላይ ቢሆን ለአገራዊ ጉዳይ የጎላ ድርሻ ይኖረው ነበር ብለዋል፡፡

አቶ በቀለ ኤኔ (ኮረንቲ)፣ የኢትዮጵያ ኤሌክትሪክ ኃይል ኮርፖሬሽን እግር ኳስ ክለብን ከ34 ዓመታት በላይ እንደደገፉ ይናገራሉ፡፡ የክለቡ የደጋፊዎች ማኅበር ምክትል ሊቀመንበርም ናቸው፡፡

በክለቡ ውስጥ ተፈጥሯል ስለሚባለው የውጤት ቀውስ ምን እንደሚመስል ላቀረብንላቸው ጥያቄ፣ ‹‹በአገሪቱ ካሉት ክለቦች በተለይ መብራት በውጤት ቀውስ ውስጥ ይገኛል? በሚለው አልስማማም፡፡ ምክንያቱም የምናወራው ስለ እግር ኳስ ውጤት ከሆነ፣ በሁሉም ክለቦች ቁልጭ ያለና የሚታይ ቀውስ እየተስተዋለ ነው፡፡ ሚዲያውም ትኩረት ሰጥቶ መንቀሳቀስ የሚጠበቅበት ይህንኑ ማዕከል አድርጎ መሆን ነበረበት፤›› ብለዋል፡፡ 

በአሁኑ ወቅት በክለቡ ዙርያ ‹‹ችግሮችና መፍትሔዎቹ›› በሚል በአመራሩና በደጋፊዎች መካከል የተፈጠረው አለመግባባት እንዴት መጣ? ለሚለው አቶ በቀለ (ኮረንቲ) ሲመልሱ፣ በመጀመርያ ደረጃ የክለቡ ደጋፊ ነኝ የሚል ሰው ለክለቡ፣ በአባልነቱ ማድረግ የሚጠበቅበት፣ ሜዳ ተገኝቶ ክለቡን ከማበረታታት እስከ የአባልነት የገንዘብ መዋጮ ማድረግ ሲችል ነው፤›› ብለው፣ በአሁኑ ወቅት ግን፣ ‹‹የክለቡ የውጤት ቀውስ አስጨንቆን ነው ሲሉ የምንሰማቸው የመብራት ደጋፊ ነን ባዮች፣ እኔ እስከሚገባኝ ጥቅም የቀረባቸው መልሰው ያንን ለማግኘት በመሯሯጥ ላይ የሚገኙ ናቸው፤›› ብለዋል፡፡

የደጋፊዎች ማኅበሩ ሕጋዊ ህልውና አግኝቶ መንቀሳቀስ የጀመረው ከ2000 ዓ.ም. ጀምሮ መሆኑን የሚናገሩት ምክትል ሊቀመንበሩ፣ አሁን ክለቡን በማስተዳደር ላይ ከሚገኘው አመራር በፊት የነበረው አመራር ደጋፊው በማኅበር እንዲደራጅ በ1996 ዓ.ም. ጥያቄ ቀርቦለት በምክንያት ማኅበሩ ሳይደራጅ መቆየቱን ተናግረዋል፡፡

ዛሬም ቢሆን በደጋፊ ማኅበሩ ውስጥ የርስ በራስ መግባባት ባለመፈጠሩ የማኅበር ፈቃድ በ2001 እና በ2002 ዓ.ም ማሳደስ አለመቻሉንም አክለዋል፡፡

ከዚህ አኳያ ሕጋዊ ህልውና በሌለው ማኅበር ስም ስለ ክለቡ ጉዳይ ባለድርሻ ሆኖ መናገር ይቻላል ወይ? ለሚለው አስተያየት ሰጪው፣ ‹‹ኡኡታው ለክለቡ ውጤት ቢሆን ችግር አልነበረበትም፤›› ብለው፣ ‹‹የእያንዳንዳችን እንቅስቃሴና አቅጣጫ የሦስተኛ ወገኖችን ድብቅ አጀንዳ ይዘን እነዚያን ወደ ሥልጣን የመመለስ አላማ ይዘን መነሣታችን ነው፤›› ብለዋል፡፡

በአቶ በቀለ አነጋገር፣ ‹‹በመፈራረጅና በመወነጃጀል አባዜ ተለክፈን ነው እንጂ፣ ለክለቡ ውጤት ቀውስ ተጨንቀን ከሆነ መፍትሔው ሚዲያ ሳይሆን፣ ተቀራርበን በችግሩ ዙርያ በመመካር የመፍትሔ አቅጣጫ መፈለግ ነበረብን፡፡››

የክለቡ አመራር ለክለቡ የሚቆረቆሩ ወገኖችን አያቀርብም የሚለውን በተመለከተ ደግሞ፣ በዚህም ቢሆን እንደማይስማሙ፣ እንዲያውም ክለባቸው በአሁኑ ወቅት በፊፋ ደንብ መሠረት ቀድሞ ከነበረው የኮሚቴያዊ አሠራር ተላቅቆ ወደ ትክክለኛው የክለብ አደረጃጀት እየመጣ ያለበት ሁኔታ መኖሩን አስረድተዋል፡፡

መፍትሔው ሚዲያ ሳይሆን ሲሉ የመረጃ ነፃነትን ከመጋፋት አኳያ ለቀረበላቸው ጥያቄ፣ ‹‹ሚዲያው ማግኘት ያለበትን መረጃ ማግኘት የለበትም እያልኩ አይደለም፡፡ ነገር ግን የሚዲያ ኃላፊነትና ግዴታ አንድን ነገር ለይቶ በማውጣት የአንድ ተቋም ስም በሚያጎድፍ ተግባር ላይ መዋል የለበትም በሚል ነው፤›› ያሉት አቶ በቀለ፣ ‹‹እውነቱን እንነጋገር ከተባለ ከዚህ የማጥላላት ዘመቻ በስተጀርባ ሆነው ጃስ የሚሉ ወገኖች አሉ፣›› ብለዋል፡፡

‹‹የክለቡ ደጋፊዎች ከሆንን ሁሌ ተቃውሞ በማቅረብና ያለውን በማጥላላት ብቻ ለውጥ ልናመጣ አንችልም›› ሲሉ ያከሉት አቶ በቀለ፣ ‹‹እንደዚህ ዓይነቱ መፈራረጅና መወነጃጀል በክለባችን ብቻ ሳይሆን፣ በአገሪቱ ካሉት ክለቦችም ድርጊቱ መወገድ አለበት፡፡ የሁሉም አጀንዳ በማድረግ የአገሪቱን እግር ኳስ ቀውስ ለመፍታት መረባረብ ይገባል፤›› ብለዋል፡፡ 

ክለቡ መንግሥታዊ ተቋም እንደመሆኑ መጠን ውሳኔዎች የሚወሰኑት በአንድ ሰው እንዳልሆነም በማከል ከዚህ አኳያ ‹‹ሚዲያውም ቢሆን ይህን ያጣዋል የሚል እምነት የለኝም›› ሲሉም ያብራራሉ፡፡

መብራት ኃይል በአሁኑ ወቅት የቴክኒክ ዳይሬክተር ቀጥሮ ቡድኑ በእያንዳንዱ ቀንና ሰዓት ምን ዓይነት ልምምዶችንና እንቅስቃሴዎችን እንደሚያደርግ በቦታው በመገኘት ክትትል እያደረገ ይገኛል፡፡ ይህንኑ ያገባኛል የሚል ካለ መመልከት እንደሚችል አክለዋል፡፡

ታዳጊዎችን በማፍራት ደረጃም ቢሆን ከዋናው ቡድን ሥር የ‹‹ቢ›› እና ‹‹ሲ›› ቡድኖች እንዳሉትና ከማንም ክለብ በተሻለ ታዳጊዎችን እያፈራ ይገኛል የሚሉት አቶ በቀለ ‹‹መብራት ኃይል ድክመት የለበትም ሳይሆን፣ ይህን ያህል ከሌሎች ክለቦች የተለየ ችግር ውስጥ አለመግባቱን ለመግለጽ ነው፤›› ሲሉም አስገንዝበዋል፡፡

ክለቡ በአሁኑ ወቅት 50ኛ ዓመቱን ለማክበር በዝግጅት ላይ እንደሚገኝ የተናገሩት አቶ በቀለ፣ እንቅስቃሴው በአጠቃላይ የክለቡን ታሪክ ለማጠልሸት የታለመ መሆኑንም አክለዋል፡፡

ሌላው በመብራት ኃይል ክለብ ዙርያ አስተያየታቸውን የሰጡን ከ15 ዓመታት በፊት በመብራት ኃይል ክለብ ውስጥ ያገለገሉት፡፡ አቶ ደበበ እንግዳወርቅ ናቸው፡፡

አስተያየት ሰጭው የኢትዮጵያን እግር ኳስ ታሪክ በቅርብ ከሚያውቁ የስፖርት ቤተሰብ አንዱ ሲሆኑ፣ በወቅታዊ የመብራት ኃይል ክለብ ዙርያ የቀረቡት አጠቃላይ ትችቶችና ውንጀላዎች ፍሬ የላቸውም ይላሉ፡፡ በእርሳቸው አስተያየት በአሁኑ ወቅት የእግር ኳሱ ቀውስ በመብራት ክለብ ላይ ብቻ ሳይሆን የሁሉም የአገሪቱ ክለቦች ችግር ነው፡፡

ስለዚህ ሰሞኑን በመብራት ኃይል ክለብ ዙርያ የቀረቡት አስተያየቶች የክለቡ ደጋፊዎች እንደደጋፊነታቸው ስለክለቡ ቢናገሩ፣ ተገቢና ትክክል ይመስለኛል፡፡ ምክንያቱም ደጋፊዎች ናቸው፡፡ ነገር ግን ‹‹አንድ ሥጋት አለን›› የሚሉት አቶ ደበበ ከእነዚህ ደጋፊዎች ጀርባ ሆነው ችግሩ እንዲባባስና ክለቡ ውጤት አልባ ሲሆን፤ ‹‹ብለን ነበር›› በሚል ወደ አመራር ቦታ ለመምጣት የሚጥሩ ስለመሆናቸው የአደባባይ ምስጢር ነው ሲሉ ይናገራሉ፡፡

አስተያየት ሰጭው፣ መብራት ኃይል መውደቅ የጀመረው ዛሬ ሳይሆን ከ1994 ዓ.ም ጀምሮ ሲሆን፣ ለዚህም ተጠያቂው በወቅቱ የነበሩት የክለቡ አመራሮች ችግር መሆኑን ጭምር አስረድተዋል፡፡

‹‹መብራት ኃይል በ1993 ዓ.ም. የፕሪምየር ሊጉ ሻምፒዮና የነበረ ሲሆን፣ በወቅቱ በበርካታ አቻ ክለቦች ሲፈለጉ የነበሩ እንደነዮርዳኖስ ዓባይና ሌሎችም ድንቅ ተጨዋቾች ስለነበሩ ነው፤›› የሚሉት አቶ ደበበ፣ ዮርዳኖስ ከመብራት ኃይል መልቀቅ እንደማይፈልግ፣ ነገር ግን ክለቡ የፊርማ ገንዘብ እንዲሰጠው ሲጠይቅ፣ ‹‹በጀት የለንም›› በሚል በወቅቱ የነበረው አመራር ተጨዋቹን እንዲለቅ አድርጎታል፡፡

አቶ ደበበ ሲያክሉ፣ ‹‹ለኢትዮጵያ ቡና ክለብ እውቅና ትልቅ ድርሻ የነበረው ታፈሰ ተስፋዬ ከመብራት ኃይል የተገኘ ተጨዋች ነው፡፡ ታፈሰ ክለቡ 20 ሺህ ብር ለፊርማ ሰጥቶት እንዲጫወት ጠይቆ እንደማይችል ሲነገረው በ40ሺህ ብር ለኢትዮጵያ ቡና ፈርሟል፡፡››

መብራት ኃይል ጠንካራ የነበረው በእግር ኳስ ብቻ እንዳልነበር የሚናገሩት አቶ ደበበ፣ በአትሌቲክስና በመረብ ኳስ፣ በብስክሌትና ጠረጴዛ ቴኒስ ገናን እንደነበር፣ በተለይም የጠረጴዛ ቴኒስ ቡድኑ በወቅቱ የምሥራቅ አፍሪካ ሻምፒዮና ነበር፡፡ እዚህ ሁሉ ቡድኖች የፈረሱት በቀድሞ አመራሮች መሆኑንም ገልጸዋል፡፡

የአትሌቲክስ ቡድኑ እንደገና ሊቋቋም የቻለው ሲሉ ያከሉት አስተያየት ሰጪው፣ ብሔራዊ የአትሌቲክስ ቡድን በሲድኒ ኦሊምፒክ ባስመዘገበው ውጤት መብራት ኃይል ደስ መሰኘቱን ለመግለጽ ያዘጋጀውን የማበረታቻ የገንዘብ ሽልማት ለመስጠት ግብዣ አዘጋጅቶ፣ በግብዣው የተገኙት ተሸላሚዎች ‹‹ይህን ገንዘብ የፈረሰውን የአትሌቲክስ ቡድን አቋቁሙበት›› ብለው በመቃወማቸው እንደሆነ አስረድተዋል፡፡

ክለቡ ታዳጊዎችን አያሳድግም ስለተባለው አቶ ደበበ፣ ‹‹መብራት ኃይልን እስከማውቀው ድረስ የ‹‹ቢ›› እና ‹‹ሲ›› ቡድኖች አሉት፡፡ ለእነዚህም አሰልጣኞችን መድቦ ተገቢውን ክትትል እያደረገ እንደሚገኝ አውቃለሁ›› ብለዋል፡፡

በክለቡ ዙርያ አስተያየታቸውን የሰጡት የክለቡ ደጋፊዎች ማኅበር ሕዝብ ግንኙነት ኃላፊ አቶ ክፍሉ ልጋ ናቸው፡፡ በእርሳቸው አገላለጽ፣ ኤሌክትሪክ በአገሪቱ ከቅዱስ ጊዮርጊስ ቀጥሎ በአንጋፋነቱ የሚጠቀስ ክለብ መሆኑን በማስረዳት ‹‹መብራት ኃይል ምንም አይነት የፋይናንስ ችግር ሳይኖርበት፣ አሰልጣኝና ተጫዋቾችንም ከወጪ እያስመጣ፣ ክለቡን እንዲያስተዳድሩ በተቀመጡ አመራሮች ችግር ብቻ በአሁኑ ወቅት በወራጅ ቀጣናው ውስጥ ይገኛል፡፡››

የአስተዳደር ችግር ሲሉ የሚያቀርቧቸው ደግሞ አመራሩ ከተጨዋቾች፣ አሰልጣኞችና ከደጋፊ ማኅበር አመራሮችን ጋር ቅርበት የለውም፡፡ ችግሩም ዛሬ የተጀመረ ሳይሆን፣ አሁን ካለው አመራር ቀደም ሲል የነበረው አመራር ውስጥም እንደነበር ያስረዱት አቶ ክፍሉ፣ ያ ተወግዶ አሁን የተተካው ቃል የገባው ክለቡን በአንድ ዓመት ውስጥ ወደ ተሻለ የውጤት አቅጣጫ አመጣለሁ ብሎ ነበር፤›› ብለው ‹‹ነገሩን አሁን ላይ ሆነን ስናየው ‹የቆጡን አወርድ ብላ የብብቷን ጣለች› ዓይነት ሆኖብናል›› ሲሉ ይገልጻሉ፡፡

ከዚህ አንጻር የቀድሞው አመራር ከኃላፊነቱ እንዲለቅ ሲደረግ፣ ማንም ሰው መጥቶ የፈለገውን እንዲያደርግ በሚል እንዳልነበረ የሚያክሉት የሕዝብ ግንኙነቱ  ‹‹ለውጡ ቀርቶ ክለቡ የፕሪምየር ሊግ ቆይታው በራሱ አጠራጣሪ ሆኗል›› ይላሉ፡፡

መብራት ኃይል ትናንት ለብሔራዊ ቡድን አምስትና ከዚያም በላይ ያስመርጥ እንደነበረ ያከሉት አስተያየት ሰጪው፣ በወቅቱ የክለቡን ምርጥ 11 ለመምረጥ ያስቸግር እንደነበርም ማንም ሊክደው የማይችለው ሐቅ ነው ሲሉ ያስረዳሉ፡፡

የችግሩን ጥልቀትና ስፋት በመገንዘብ አፋጣኝ መፍትሄ ለመሻት፣ የኮርፖሬሽኑ ዋና ሥራ አስፈጻሚ አቶ ምሕረት ደበበና ምክትላቸው አቶ ታከለ ኃይለ መስቀል በተገኙበት ውይይት ተደርጎ የማስተካከያ እርምጃ እንዲወሰድም መመርያ በዋናው ሥራ አስፈጻሚ አማካይነት ተላልፎ እንደነበር አስረድተዋል፡፡

የደጋፊው ማኅበር በ2001 እና በ2002 ዓ.ም. ሳያሳድስ በምን መስፈርት የደጋፊ ማኅበር የሕዝብ ግንኙነት ኃላፊ ሊሆኑ እንደቻሉ ሲጠይቁም የማኅበሩ ፈቃድ የታደሰ ስለመሆኑ ማስረጃ ማቅረብ ይችላል ብለው ነገር ግን ከአመራሩ ፈቃዱን በሚመለከት የተሰጠው አስተያየት ከዚህ በተቃራኒ እንደሆነም አስረድተዋል፡፡

የኢትዮጵያ ሬዲዮና ቴሌቪዥን ድርጅት (ኢሬቴድ) የስፖርት ክፍል ኃላፊ አቶ ፍቅር ይልቃል በበኩላቸው፣ በመብራት ኃይል ክለብ ዙርያ ስላለው ችግር ፕሮግራም ሊሠራ የነበረውና ጥያቄውም የቀረበው ከስድስት ወር በፊት ነበር፡፡ ይሁንና የክለቡ አመራሮች ክለቡ ካለበት የውጤት ቀውስ አኳያ ፕሮግራሙ እንዲራዘምላቸው ባቀረቡት ጥያቄ መሠረት ፕሮግራሙ እስከተላለፈበት ድረስ እንዲራዘም ተደርጓል፡፡

የእግር ኳሱን ቀውስ በሚመለከት የመብራት ኃይል ክለብ ብቻ ሳይሆን የአገሪቱ ክለቦች ችግር በመሆኑ ኢሬቴድ ማድረግ የነበረበት፣ የመብራትን ችግር ብቻ ነጥሎ በማውጣት ማወያየት ሳይሆን፣ አገራዊ የሆነውን የእግር ኳስ ቀውስ አጀንዳ ማድረግ ነበረበት ስለሚባለው አቶ ፍቅር፣ ‹‹ጥያቄው እውነት ነው፤ ሆኖም ግን እንደዚህ ዓይነት ፕሮግራም ሲሠራ መብራት ኃይል የመጀመርያ አይደለም፡፡ ከዚህ በፊት ስለ ኢትዮጵያ ቡና ክለብ ተሰርቷል፡፡ በቀጣይ ደግሞ ኢትዮጵያ መድንንና የቅዱስ ጊዮርጊስን ክለብን ለመዳሰስ ፕሮግራም ተይዟል፡፡ ከዚህ አንፃር በመብራት ኃይል ክለብ ዙርያ አቅጣጫ የማስያዣ ፕሮግራም የተሠራው ክለቡ ከጊዜ ወደ ጊዜ እየገባበት ካለው የውጤት አጣብቂኝ አኳያ፣ ከወረደ ደግሞ ፕሮግራሙ ዋጋ ስለማይኖረው ያንን ግምት ውስጥ በማስገባት ነው፤›› ብለዋል፡፡ 
