በፈረንሳይ መጽሔትና በዓለም አቀፍ እግር ኳስ ማኅበር (ፊፋ) ጣምራ አዘጋጅነት ዘንድሮ ለመጀመርያ ጊዜ የቀረበው የ‹‹ባሎንዶር›› ሽልማትን ላቲናውያኑ በሁለቱም ጾታ ተቀዳጅተውታል፡፡

ከትናንት በስቲያ ጥር 2 ቀን 2003 ዓ.ም. ሰኞ ምሽት በስዊዘርላንድ ዙሪክ በተከናወነው የ2010 ኮከብ ተጫዋች ምርጫ ከተፎካካሪዎቻቸው ልቀው የተገኙት በሴቶች ብራዚላዊቷ ማርታ ቬየራ ዳሲልቫና በወንዶች ደግሞ አርጀንቲናዊው ሊዮኒል ሜሲ በመሆናቸው የተዘጋጀላቸውን ሽልማት ወስደዋል፡፡

ፊፋ በየዓመቱ ለኮከብ ተጫዋቾች ሽልማት መስጠት የጀመረው እ.ኤ.አ ከ1991 ጀምሮ ሲሆን፣ ባሎንዶር ግን ከ1956 ጀምሮ መሆኑ ይነገራል፡፡ በዚህም የባሎንዶር ሽልማት መስጠት ከጀመረ ጊዜ አንሥቶ በተከታታይ ሁለት ጊዜ የወሰዱ ተጫዋቾች ሆላንዳዊው ማርኮ ቫንቫስተን እ.ኤ.አ 1988 እና 89፣ ብራዚላዊው ሮናልዲኒሆ ጉቾ በ2004 እና 2005፣ እንዲሁም ዘንድሮ ለሁለተኛ ጊዜ አሸናፊ ሆኖ የተመረጠው የላሜንሲያ አካዴሚ ውጤት የሆነው ሊዮኔል ሜሲ ሲሆኑ፣ እ.ኤአ በ1960 ስፔናዊው ሊዮስ ስዋሬዝ የመጀመርያው የባሎንዶር ተሸላሚ መሆኑ ይታወቃል፡፡

በዙሪክ በተከናወነው የ2010 ኮከብ ተጫዋቾች ሽልማት የዘንድሮው እስከዛሬ ከተከናወኑት የሽልማት ሥነ ሥርዓቶች ለየት ብሎ የቀረበበት ሁኔታም ተስተውሏል፡፡

ከዙሪክ በቀጥታ ሥርጭት ሲተላለፍ በነበረው በዚህ የሽልማት አሰጣጥ ሥነ ሥርዓት የባሎንዶር አሸናፊዎች ይፋ ከመደረጉ በፊት፣ በቀድሞው የባሎንዶር አሸናፊ ሆኖ ስሙን በባሎንዶር ታሪክ መዝገብ ያሰፈረው ሆላንዳዊው ማርኮ ቫንቫስተን አማካይነት የዓመቱ ምርጥ 11 ኮከብ ተጫዋቾች ምርጫ ይፋ የሆነበት ይጠቀሳል፡፡

በቫንቫስተን አቅራቢነት ለሽልማት የቀረቡት ተጫዋቾች ከበረኞች የሪያል ማድሪዱ ኤከር ካስያስ፣ ከተከላካዮች የኢንተር ሚላን ሁለቱ ብራዚላውያን ማይኮንና ሉሲዮ፣ ከባርሴሎና ካርሎስ ፒዮልና ጀራርድ ፒኩዬ ሲሆኑ፣ አማካይ ዌሽኒ ሽናይደር ከኢንተር ሚላን፣ አንድሬ ኢኔሽታና ዣቪ ሄርናንዴዝ ከባርሴሎና፣ አጥቂዎች ከባርሴሎና ሊዮኔል ሜሲና ክርስቲያኖ ሮናልዶ ከሪያል ማድሪድ ናቸው፡፡

ሌላው የሽልማቱ አካል የፊፋ የሥነ ምግባር አሸናፊን መሸለም ነበር፡፡ በዚህም በተለያየ ጊዜና ወቅት በተከሠተ ጎርፍና የተፈጥሮ አደጋ ከሩብ ሚሊዮን በላይ ዜጐችን ያጣው የሐይቲ እግር ኳስ ፌዴሬሽን ሲመርጥ፣ ሽልማቱም በቀድሞ የደቡብ አፍሪካው ተጫዋች ሊካስ ራድቤ አማካይነት ለፌዴሬሽኑ ተበርክቷል፡፡

ቀጥሎ የተከናወነው ሥነ ሥርዓት ደግሞ በዓመቱ ምርጥ የሴቶች አሠልጣኞች ምርጫም ጀርመናዊቷ ሲልቪያ ኔድ አሸናፊ ሆናለች፡፡ በወንዶች ምድብም በተደረገው ምርጫ ሁሌም በሚሰጡት አስተያየት የብዙዎችን ቀልብ በመግዛት የሚታወቁት አወዛጋቢው ፖርቱጋላዊው የሪያል ማድሪድ አሠልጣኝ ሆዜ ሞሪኒሆ አሸናፊ ሆነዋል፡፡ ተፎካካሪዎቻቸው ሆነው የቀረቡት የባርሴሎናው ፔፔ ጋዲዮላና የስፔን ብሔራዊ ቡድን አሠልጣኝ ቪሴንቴ ዴልቮስኬ ናቸው፡፡

ሞሪኒሆ ለዚህ ስኬት የበቁት የፖርቱጋሉን ፖርቶን፣ የእንግሊዙን ቼልሲንና የጣሊያኑን ኢንተር ሚላንን ለአውሮፓ ሻምፒዮንስ ሊግና ለፕሪምየር ሊጉ ዋንጫ ክብር ማብቃታቸው መሆኑ የመመዘኛ መስፈርቱ አትቷል፡፡

ስለሽልማቱ አስተያየት እንዲሰጡ ጥያቄ የቀረበላቸው ሆዜ ሞሪኒሆ፣ ‹‹ዕለቱም ሽልማቱም ለእኔ ልዩ ነው፤›› ሲሉ መልሰዋል፡፡

በፊፋ ትልቅ ክብርና ግምት የሚሰጠውና በዓለም ታላቅ፣ በጎና አስመስጋኝ ሥራ በመሥራት ለሚታወቁ ሰዎች የሚሰጠው ሽልማት ሌላው የምሽቱ አንዱ አካል ነበር፡፡ በፊፋው ፕሬዚዳንት ጆሴፍ ሴፕ ብላተር አማካይነት ለሽልማቱ የበቁት በደቡብ አፍሪካ የአንግሊካን ቤተ ክርስቲያን ሊቀ ጳጳስ የሆኑት የ79 ዓመቱ አዛውንት ዴዝሞን ቱቱ ናቸው፡፡

የመጨረሻውንና ዋናውን የባሎንዶን ሽልማት አሸናፊ የሆነችው ብራዚላዊቷ ማርታ የዘንድሮው ድሏ ለአምስተኛ ጊዜ መሆኑ አድናቆት እንዲቸራት አድርጓል፡፡ ማርታ በሲዲኒ ሜይአይኪ፣ በአሜሪካ ሎሳንጀለስ ሶል፣ በብራዚል ሳንቶስና እንደገና ወደ ምድረ አሜሪካ አቅንታ ለጐልድ ፕራይድ ክለብና ለብራዚል ብሔራዊ ቡድን በመጫወት ላይ ትገኛለች፡፡

በአሁኑ ወቅት ‹‹ስፔናዊ ነን›› ከማለት ይልቅ፣ ‹‹ካታሎናውያን ነን›› በሚል የማንነታቸው መገለጫ እንደሆነና ካታሎናውያኑ የሚመኩበት የባርሴሎና ላሜሲያ አካዴሚ ውጤቶች የሆኑት ሊዮኔል ሜሲ፣ አንድሬ ኢኔሽታና ዣቪ ሄርናርዴዝ የመጨረሻዎቹ ተፎካካሪዎች ሆነው መቅረባቸው የባርሴሎና ክለብ አጨዋወት የመራጮችን ቀልብ ምን ያህል እንዳሳመነ ምስክር ሆኗል፡፡ ይህንኑ ተከትሎ አስተያየት እንዲሰጥ ጥያቄ የቀረበለት ዣቪ ሄርናንዴዝ ‹‹ባሎንዶር የባርሴሎና ሆኗል፤›› ብሏል፡፡

የዘንድሮው የባሎንዶር አሸናፊ ሊዮኔል ሜሲ በ2010 የውድድር ዓመት ለባርሴሎናና ለአርጀንቲና ብሔራዊ ቡድን ተሰልፎ 60 ግቦችን ከመረብ አገናኝቷል፡፡
